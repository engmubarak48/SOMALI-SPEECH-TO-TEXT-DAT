##Annaa guusha dhaliyee
##Dadka wada dhergaan idhi
##Waxa hadha dhigtaan idhi
##Dhux-dhux iyo faq hoosiyo
##Dhagar qabe ha joogee
##Weli ruux dhammaysoo
##I dhalliila maan arag
##Dhugashada kormeerkiyo
##Dhaabaddiyo fagaaraha
##Dadku sacab is dhaafiyo
##Dhag-dhag iyo mashxarad bay
##Igu soo dhoweeyaan
##Dhan kastaba magaalada
##Inta ay sar dheer iyo
##Dhabbo iyo jid leedahay
##Waxa dheeh farshaxan iyo
##Sawir wada dhalaaliyo
##Waxa iigu dhigan faan
##Dhaayihiinu ha arkaan
##Dhug u yeesha maansada
##Dhubbad-qaadka heesaha
##Abwaan dhaartay suu yidhi
##Miyaa ruux I dhaamoo
##Lay dhaafsho haysaan?
##Dhallinyariyo waayeel
##Dhabba aan u hadallee
##Haddaan dhigo xilkaan sido
##Yaa u dhiibanaysaan?
##Dhamme Maxamed Xaashow
##Ina Xaashi Dhamacow
##Kolley buuxsan dhiilkii
##Toban saniyo dheeraad
##Lagu dhurayey ciilkoo
##Lugtu jeeni dhaaftee
##Dhaadashada ma sugan tahay
##Dhumuc iyo ma xoog baa?
##Dhillowyahankan geedkii
##Lagu beeray dhiiggiyo
##Dheecaanka wadhatada
##Dhexda tolow iskaga maray
##Dhirta maw abtiriyaa
##Sida dhalashadeediyo
##Dhaqankeedu kala yahay?
##Mise wuxuu ka dhigan yahay
##Habartii mar dhooftee
##Doonnidu la dhacantee
##Badda dheelligeediyo
##Dhaxantiyo dabaylaha
##Dhawawalan ka qaaddee
##Iyadooy dhaqaaliyo
##Nafba kala dhaqaaqeen
##Ka dib dhawr ayaamood
##Salka dhigatay ciiddee
##Dhulow kaama kaco tidhi.
##Dhamme Maxamed Xaashow
##Ina Xaashi Dhamacow
##Cashaday dhaharatee
##Geelu dhimo hadhuubkee
##Dhaqayiyo galoof yahay
##Rag ka dhoofa baa jira
##Dhamac yo hannaan iyo
##Saddex dhaqan wadaagtoo
##Isu dheelli tirantaa
##Dhuuni lagu bislaystaa
##Gaarriyow dhardhaarada
##Kol haddii mid laga dhigo
##Rag dhuyaala baa jira
##Maalintay dhanaan tahay
##Rag dhirbaaxo guudheed
##Inta ay ku dhaashtaan
##Xiddigaha is-dhalan roga
##U dhufaanan baa jira
##Inta qaran dhiskiisiyo
##Dhidibkiisu taagnaa
##Dheeraad nin dooniyo
##Nin ku dhega xaaqiisoo
##Dhacsanaayey baa jirey
##Dhederbiga colaaddiyo
##Rag hadduu dhabiiltamo
##Fule dhimashadiisaa
##Dhawr jeer noqnoqotee
##Wax la yidhi dharaartaas
##Ninkii dhiirran geeridu
##Isagay la dhalatee
##Hasha dhaxal wareegtiyo
##Dheeha furashadeedana
##Keligeen dhunkaashiyo
##Dhugtan kama go'aynee
##Haddii laysu jilib dhigo
##Kumanyaal dhigeenoo
##Waxba dhawrsanaynoo
##Sida awrka dhaameel
##Dhoomuhu gubeenoo
##Dhibta kula wadaagoo
##Isu dhaarsan baa jira
##Dhamme Maxamed Xaashow
##Ina Xaashi Dhamacow
##Dhidarkuba xabaalaha
##Kuma dhaadhaceenoo
##Kuma dhiirradeen ruux
##Celinkara dhawaaqee
##Kolkuu meydka dhiilliyo
##Dhaqdhaqaaq ka waayuu
##Hore ugu dhowaadaa
##Dhinacyadiyo feedhaha
##Muruqyada ka dheegtaa
##Kol hadduu dhawaaqii
##Dhicisoobey gabaydii
##Dheg ka maqal ha joogee
##Lumay dhaqan galkiisii
##Sheekadu Dheg-Dheer iyo
##Dhoor-doolis noqotee
##Gaarriyow dhammaadkiyo
##Dhakhso mawgu gudubnaa
##Bulbullahan dhabacashada
##Ku madhsaday dhallaankii
##Lafta dhabarka ka habsadey
##Waayuhu dhirbaaxeen
##Dhaadhaada taahiyo
##Dhuun-yeedhis mooyee
##Sida kale u tamar dhigay
##Beri buu dhinbiil iyo
##Dhuxul daba ka kululaa
##Weli lagaga dhawrsado
##Xaajadu ha dhabaqdee
##Dhabba maw abbaarnaa
##Dadka dhiillo culus iyo
##Dhakafaar ma gelinaa
##Wedka maw dhadhaminaa
##Dhagar maw badheedhnaa?
##Durdur   Dib U laabo
##Maansaba dir bay leedihiyo daabac gooniyahe
##Ninba wuxuu ka doontaa halkuu gaar u daaqsado e
##Dadka uma gudboonee ragbay duuunyadiis tahaye
##Deebaanka ruuxii hayaa lagaga daydaaye
##Kani waa dux iyo sooryo iyo malabka doocaane
##Waa dood macaanoo nin ragu lagu daweeyaaye
##Waa gabay da'weynoo sannado dabaqu saarraaye
##Waa doog Massaarriyo ku yaal Doollo iyo Hawde
##Waa damal hadh weynoo midhaa daafta soo dhigaye
##Waa ceel dad liqahoon fudayd loogu daadegine
##Waa danan Ganaanoo fatahay dirirta cawleede
##Waa dayr Shabeelloo dhulkiyo doojey beeraha'e
##Waa daad rogmadey oo hadhsaday dooxadii Herer'e
##Waa duhur Togdheeroo hugmoo kiciyey duufaane
##Waa doonbir lagu oon bixiyo daran Nugaaleede
##Waa Haro Digeedoo biyuhu dhinac ka daateene
##Waa geed Dayibahoo ka baxay sabarka Daaloode
##Waa doobi xoorliyo karuur lagu durduurtaaye
##Waa deer-cad geeloo rintiyo dahabta qaalmoode
##Waa faras dakano raadiyo duullimaad galaye
##Waa geesi ciil dirirayoo doog haruu qabaye
##Waa gabadh da'deed joogta oo guudka loo dabaye
##Waa daraya-muuskiyo dhaclaha Daadi xidhataaye
##Durdur weeye laga dhaansadaa daayin abidkiiye
##Waa gabay dihnaayoo wax badan ibo daboollaaye
##Waa gabay duqii aabihii dayro ka ahaaye
##Waa gabay dorraatiyo ogaa dakharradeediiye
##Waa gabay durbaankiila tumay diif la soo kacaye
##Waa gabay ku diirsaday markuu waagu daalacaye
##Waa gabay dagaar iyo ka yimi diillintii Guraye
##Waa gabay dushaa sare jiroo caawa soo degaye
##Afartaa daleeyey waxaan dib ugu soo laabtay
##Toban iga dardaarana hadduu hadal wax daaweyne
##Ninka caawa loo dadab dhigow maqal dabuutayda
##Diktoorkaan u maahmaahayow hadalku yuu duulin
##Baribaa dadkuba qaawanaa dibad ku noolaaye
##Ooy daaqayeen cawska iyo darista geedaha e
##Dareemada marbay ugu koreen duudka buuraha e
##Dalanbaabi iyo guuldariyo dooga cunidiida
##Danbaa galisay inay raadiyaan nolol ka door roone
##Dugsi iyo markii ay heleen dab i iftiimaaya
##Duunyadiyo markii ay dhaqdeen bahaladii duurka
##Ugaadhiyo markii ay dabteen deeradiyo cawsha
##Beeraha markii ay degeen orodki may dayne
