##Baaruudda duushiyo
##Dubbe culus hadduu yahay
##Derbi soo ceshaad tahay
##Mugdi lagu dayoobiyo
##Gudcur dama' hadduu yahay
##Qorrax duluca furatiyo
##Dayax buuxsamaad tahay
##Hadduu aw dillaaliyo
##Qalin duurre faashiyo
##Yahay fiqi dammiinana
##Cilmi durugsan baad tahay
##Dulin dhiigga miirtiyo
##Dulmi hilan hadduu yahay
##Xaq dillaacay baad tahay
##Nin qabiil daftiisiyo
##Sita daramalkiisoo
##Ku dan qaba hadduu yahay
##Qaran dawladaad tahay
##Hadday daana daaniy
##Dawliil ku heesaan
##Waxyi soo degaad tahay
##Inta dunidu raarkiyo
##Deyrka hoose leedahay
##Qof dulmani ku nool yahay
##Ilays daaran baad tahay
##Wed jiraana kuma dilo
##Anigana bir danantiyo
##Dabran iyo melmelan iyo
##Deldelaad ha lay sudho
##Duuggaygu waa adi
##Daalalay   Dib U laabo
##Marka hore dad baan ahay
##dad dad reebay baan ahay
##dunji dhalan rogtaan ahay
##hadba fadal durkaan ahay
##Nabi dooran baan ahay
##han dareersan baan ahay
##hiyi durugsan baan ahay
##da'da'deed u talisoo
##ugu damac fog baan ahay
##Dunidaannu wada naal
##Noloshaannu deris nahay
##Dalandoolka geeddiga
##Dan qudhaan u jeedaa
##Haddii taas mid lagu daro
##Ama daadku halis yahay
##Iinta mudan wax doorshaan
##Inta daran u leeyahay
##Dab waxa ku guban kara
##Intuu daaro mooyee
##Nimaan xeel ku damin Karin
##Docse aniga way wehel
##Iyo dulucda guulaha
##Intaan daw ku laalla.
##Daray waarayaan ahay
##Duufaanku ima lulo
##Dulin hoose ima galo
##Dardaraale ina rido
##Digdig beena kuma ruqo
##Cirka danab ka soo dhacay
##Deli igama raarrido
##Kuma dumo tab iyo xeel
##Dibin daabyo mooyee
##Digaxaadhku ima tiro
##Nin danaystay ima tebo
##Nin darjiidhay kama naxo
##Nin u go'ay daraadday
##Isba garey daraadday
##In dalleemo lagu huro
##Nin dushayda ku xajiyey
##Iska daansha daanshoo
##Siduu iigu diran yahay
##Ayuu iigu dagan yahay
##Nin Dagaar fog iga koray
##Anaa daaf u soo roga
##Marna waxaan dammiintaa
##Nin dil iigu xidhan geed
##Danni kuma tallaabsado
##Wax dahsoona uma tago
##Demmanida shil kama dhigo
##Ma aqaanno digashada
##Haddaan lay dardaar werin
##Dib waxaan u dhigan karo
##Degdegeeda kuma qalo
##Waxaan daadshey baa jira
##Intaan daastey baa badan
##Daymadaydu waa gelin
##Duur-xulkaygu waa seben
##Dul-qaadkaygu waa guun
##Digniintaydu waa boqol
##Diidmadaydu waa kow
##Hadday daahdo waa labo
##Dardartiisa gaarka ah
##Qofna iguma deeqee
##Dalabtaanan moogeyn
##Inaan dayro lagu mudan
##Qofna xagal ka daaciyo
##Dal-daloolka kuma naco
##Nin la yimi dedaalkiis
##Anigaa wax ugu dara
##Marna waxaan daboolaa
##Xubnihiisa derida leh
##Dedda kaca hayaan dheer
##Nin dekaanka ila lumay
##Inaan soo duwaan furan
##Hadduu daal la kala dhaco
##Dul la saaro kuma gabo
##Uma dudu karaankiyo
##Waxaan daafad loo hayn
##Doqonkana anaa xila
##Si aan dawga uga xidho
##Waracana anaa dira
##Si daddaabba lagu furo
##Damacana anaa dhiga
##Halka dabinku ii yaal
##Ninka daacad igu nacay
##Duudsigayga kuma helo
##Wuxuu doonayee baas.
##Ninka ii darraadow
##Anba waw darsanayaa
##Dibin-daabyadaadee
##Tirtirsiga ha iga deyn
##Carrab dananka laasima
##Wacdi dowdab lagu yidhi
##Ninka ii dudubiyow
##Kuma deexdo hadalkee
##Wax kaloon daneeyoon
##Ku damqado ma haysaa?
##Duni aanan weli maqal
##Nin I daawisiiyow
##Kuma arag daraandaro
##Midabbada dalxiiskiyo
##Ku dalaysan dheehee
##Dux la'aanta gadantee
##Wax intaas ka door roon
##La dugsado ma haysaa?
##Waxaan daanka soo marin
##Dalqadaaba celisee
##Wax dareenku iga jiro
##Ninka ii dardarayow
##Taas dameero loo sheeg
##Dirxi iima dhuuntee
##Midho daray nin jecelow
##Ku liq adigu duuduub
##Ninka dayday kaga dhacay
##Dad intuu u xilan jirey
##Noloshiisu duug ma leh
##Bad daruuran baan ahay
##Laygama dabbaashee
##Ninka doonidaydii
##Kala degey halkiisow
##Anba doonnidaadii
##Kala degey hankaygii
##Damdamtiyo shirqoollada
##Dirashada dhufaannada
##Shaxda dalagta lawlaban
##Waa laygu dagayaa
##Xadhig qoob la duulaa
##marba lay debcinayaa
##nin I deydeyaayow
##dhuka qaar ha iga deyin
##nin dorraad ogsoonaa
##halkii Daado lala maray
##jidh dubaaxi maayee
##nin gar iigu dudayow
##dermno haygu kala bixin
##duhur lays hor-joogaa
##la'I deedafeeyoo
##duqaydiyo wax garadkii
##dhulka ugu da'weyneyd
##dunbukh baan u dhiiboo
##meyd bay dul yaallee
##miyaan geedka damalka
##dooyaysan karayaa.
##Naxariisi kuma duxin
##Dhegihii dorraatee
##Hadday ii daloolaan
##Damqashaa ku dhalisee
##Dayo toobad laga filo
##Denbigeedu ma oggola
##Dawliilka hadalkay
##Nin qabow ku durataa
##Wax u dihin shar baa jira
