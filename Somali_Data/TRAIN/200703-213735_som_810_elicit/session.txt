##Basaasta ninkii huwaday
##Badhaadhnay haddaanu oran
##Naftiisana been ku furan
##Miyaynu is baran lahayn
##Haddaan waa kuu beryaa
##Bayuur iyo ummal ku tarin
##Haddaan berritiyo sed maqan
##Bushaara lagaaga dhigin
##Baxnaanadu kugu adkaan
##Haddaan sida Baar-caddaa
##Baloolliyo badowyaley
##Naftaadu ku ciil belbelin
##Qabiilka haddaan la bilin
##Haddaan boodhka laga tuntumin
##Haddaan is bahaysigeenna
##is biirsiga wada-jirkaaga
##Budh iyo xoog lagu furfurin
##Bartaada haddaan la dhicin
##Bukaanka haddaan la nicin
##Haddaan bogso lagu daweyn
##Miyaynu is baran lahayn
##Barbaarta haddaan la layn
##Billaawuhu dhiig matagin
##Ninkii ku bud dhigi lahaa
##Haddaan baqayuhu ka lalin
##Halyeyga badbaadadaada
##Haddaan bahaluhu ku shirin
##Haddaan bir ma geydadaada
##rasaas loo berentensiin
##Waraabuhu baan ka dhigan
##Baroorta qofkii lahaa
##Haddaanu u rogan bil-khayr
##Belaayo xijaab ka dhigan
##Wixii hadhay baylahdaada
##Haddaan buntukh loogu talin
##xanuun lagu baraq nuglayn
##Nin bayr lihi salow ku gelin
##Miyaynu is baran lahayn
##Basaas iyo oon dartii
##Haddaan dhulku baali noqon
##Haddaan sida bagagidii
##Banaadir indhuu ka nixin
##Bariiso haddaan la qixin
##Boqoolku is daba taxnaan
##Bugaan bugtu gelin Xijaas
##Badroolka haddaan la yu'an
##Hablihii boqorkiyo dhacalaha
##Baftada lagu wada yiqiin
##Haddaan baxsadkooda dheer
##Baxreyn laga soo qab qaban
##Haddaan boqorrada Carbeed
##Amiirada baalka xidhan
##Kun jeer baryo loogu tegin
##Miyaynu is baran lahayn
##Haddaan bari ina qalayn
##Haddaan bogox ina fantayn
##Beelahaa ageheenna yaal
##Haddaynaan buro ku noqon
##Tukii baallaha caddaa
##Adduunyadu baadideenna
##Bannaanada kaga xeroon
##Boogteenniyo dhaawaceenna
##Haddaan baga laynna odhan
##Ceel Walwaaleed   Dib U laabo
##Wahe dhalashadaadaan
##Farxad waalan gaadhoo
##Weedhkiyo dabaylaha
##Ama weriyahaagii
##Goortaan waraystaa
##Werwer ii dhammaadoo
##Wahab layga qaadoo
##Lugtu weerar mooyee
##Wahsigii illowdoo
##Wadar iga lib-haysaan
##Wiil curad sidiisaan
##Wanan kuu bireeyoo
##Waayeel duceeyaan
##Wacayoo u yeedhee
##Walqashaadii maadaa
##Cunay waaxyaheedii?
##Weger iyo ka waaweyn
##Tani waa ka waasacan
##Hadday ceel Walwaaleed
##Ku go'aan wadaamuhu
##Waan-waani dhacantee
##Wadnahaan farta ku hayaa.
##Inkastaanu weydeyn
##Waranlaha ilaashaa
##Waadaasha xooluhu
##Iyadaa waraabaha
##Wehelkeeda mooddoo
##Woohowda diiddee,
##Waddo halaq nin moog baa
##Waabay ka leefee,
##Wed hadday ka nooshahay
##Waageed ha gaadhoo
##Waxaraaha raacdaan
##Wakhti kuugu simayee
##Goormaad wadaadkiyo
##Weliyada sidoodii
##Ii waaninaysaa
##Wacdi ii furaysaa
##Werdi ii rogeysaa
##Weger iyo ka waaweyn
##Tani waa ka waasacan
##Hadday ceel Walwaaleed
##Ku go'aan wadaamuhu
##Waan-waani dhacantee
##Wadnahaan farta ku hayaa.
##Isla-weyn qabkeedaa
##Wiyil aan jaraysnayn
##Ugu wadha maqaarkoo
##Lugta webi u geliyee,
##Haddaan weel gun laga tolin
##Waayaha adduunyada
##Xog-ogaal la weydiin
##Ruuxii gu'kaa weyn
##Lagu odhan wax ii sheeg
##Taladaadu wiilooy
##Dalab waayi maysoo
##Qofna waari maayee
##Mudanaha walaalkaa
##Haddii weerar lagu dilo
##Isha lalama waabtee
##Weerkiyo baroorta
##Dadka lala wadaagaa.
##Weger iyo ka waaweyn
##Tani waa ka waasacan
##Hadday ceel Walwaaleed
##Ku go'aan wadaamuhu
##Waan-waani dhacantee
##Wadnahaan farta ku hayaa.
##Cajeb   Dib U laabo
##Cajebey cajiibeey
##Cawo iyo ayaaneey
##Caqligaad xadaysaa
##Caku barashadaadii
##Iyo caabuqaagee
##Sida faras cag fududoo
##Cadda-horor yaqaannoo
##Gulufkiyo colaadaha
##Ninka lihi cad-goostaa
##Raggu kuu cugtamayaa
##Anna caashaqaagaan
##Hadba weel u culayaa
##Cimri-dherer hadhkaagaan
##Riyo kula caweeyaa.
##Dhulka oo cagaaroo
##Cosobkii dul-saarraa
##Isagaan car-jabin weli
##Cabbanaan daraaddeed
##Ciidda hoose raantiyo
##Kula ciiray fooddoon
##Cagta meel la saaroo
##La cuskado lahaynoo
##Calcalyada xareeddii
##Halka godan cuslaysiyo
##Fiid-cawl horraantii
##Cirka oo daruuruhu
##Midab wada cillaaniyo
##Ku dhigeen canjiidaha
##Xilli ay cadceeddii
##Dhar cashmiira xidhan tahay
##Sagal caasha saaraad
##La wadaagtey caanoo
##Haddaan caawo kale jirin
##Cidi kaama garateen
##Geed cal iyo buur dheer
##Carro-hodan ku yaalloo
##Cokanoo irmaanoo
##Dhirta kale ka caynoo
##Cimilada agtiisiyo
##Rugtu qurux ku caan tahay
##Dusha sare caleentii
##Laamaha is-celisoo
##Hoobaan casuus lihi
##Cartamayso dhinacyada
