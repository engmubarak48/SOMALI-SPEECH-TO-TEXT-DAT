##Marka biidhi-qaatiyo
##Qawluhu is-boobaan
##mid afkii ka buux samay
##wax ka bililiqaystaan
##badanaa ma qadi jirin
##raqda baallaheediyo
##badka kama maqnaan jirin
##saw tan Buulalleydii
##ku bakhtiday ag-taadii.
##Burrusow Dameerow
##Biyo ceel ma keenow
##Hadba dhaan ku biirow
##Beelaha aroorka ah
##Iska daba boqoolow
##Bulsho waxay ku leedahay
##Geela baadi soocdiyo
##Sumaddiyo birqaabka leh
##Boodaanta wada xidhan
##Meeyey baarqabkiisii
##Baqal looma tu'iyee
##Yaa baacso kugu yidhi?
##Beeraad   Dib U laabo
##Aan baab tusaala ah
##Ku bireeyo heestee
##Waxa iga ballaysina
##Bismillaahi waa kow
##Cabdiyow ba'lagu yidhi
##Beertii jacaykow
##Haddii siinki buuq iyo
##Badhax iyo cindiid dhalay
##Kaftankeenna balliyo
##Ba'ba aan u rogannee
##Waynoo baloolley
##Lugta bidix ka jaamee
##Barni iyo Saluugliyo
##Basradii Hargaysiyo
##Burco Saxarladeediyo
##Cabdiyow ma beenayn
##Ballankii Suleekhee
##Sed bursiinyo doon baa
##Beled-weyn I geysoo
##Badhidaan leggeedii
##Is lahaa ku biirsoo
##Waxaan buuxi leeyahay
##Haantii barwaaqee
##Bi'I waaye Qaysow
##Hawshayda kala quban
##Xilka aan u baydnahay
##Barashada xusuusta leh
##Ha ka dhigin bar kuma taal
##Ana baadi hadaftoo
##Iska badalli roortiyo
##Hayga dhigin nin biya-dhacay
##Sheekada bu'deediyo
##Baaceeda sii raac
##Gunta hoos u sii baadh
##I baxnaani saaxiib
##Ruuxaad ba'iisiyo
##Iintiisa baratee
##Bedenkiyo calooshiyo
##Kuu baadha feedhaha
##Boogtiisa Qaysow
##Lama sii banneeyoo
##Bacda lagama jeexee
##I banbaani saaxiib
##Beerlula warkeediyo
##Buundada korkeediyo
##Baaxaa deggaygiyo
##Kalgacaylka beermiyo
##Taliyaha I badhi-furay
##Berigaas wixii dhacay
##Bandhiggii nin joogow
##Sheekada ka bogatoo
##Uma baahnid faallee
##Adiguba barbaartiyo
##Bulshadaad la socotoo
##Barbar baad ka saarayd
##Baabuurka dhoofoo
##Batarkiyo ciyaartaba
##Adigaa ka boodee
##Cabdiyow baroortuba
##Ka badh weeye meydkee
##Beybeysigaagiyo
##Beeraadka iga daa.
##Ragna biime weeyee
##Taladii bir lagu jaro
##Hadday baydu furatoo
##Xadhkaheedu buubaan
##Lama baraq nuglaadoo
##Bishmahaaga Qaysow
##Baqe lama qaniinee
##Waxa loo badheedhaa
##Biyo dhiijinteedee
##Haddaad bayr ka leedahay
##Biyo jira kashaadiyo
##Buro adiga kugu taal
##Boholiina lagu dhacay
##Ma bir baynu xidhannaa.
##Iska booqi maayoo
##Bulxanka iyo qayladu
##Wax bilaasha maahee
##Beesheenna weyn baan
##Ku baxaan baxaayoo
##Hadba dhinac ka booqdaa
##Hablaheenna biligiyo
##Bilic lagu majeertee
##Loo soohay baarkaa
##Timahaa ka badannoo
##Iyagaan bad iyo webi
##Ugu baaqayaayoo
##Anna biligta laafyaha
##Baxsanaanta jaahaan
##Ku baarugaayoo
##Hadba tii I baabtee
##Boholyow I gelisaan
##Kalgacaylka Boodhari
##Ku bariidiyaayoo
##Boogaha jacaylkaan
##Siiyaa badhkeedee
##Waxa kuu bushaara ah
##Berritana Jamaamiyo
##Baar-Dheere iga eeg
##Ido boqol kun gaadhoo
##Barqanaaya doog baan
##Hadba baal u rogayaa
##Bahalaha ka rebayaa
##Barkan maayo gacantoo
##Baashaali maayee
##Cabdiyow bal ila soco
##Aan baab gunaanada
##Ku bisleeyo heestee
##Waadigan ba'iyo siin
##Labadaba bilkeedee
##Anna baadi doonkiyo
##Budulkaan ku joogaa
##Belo waa danbaysaa
##Ha is boobin saaxiib.
##Baladweyn   Dib U laabo
##Bi'i waa jacaylow
##Boodhari inuu diley
##Been baan u haystee
##Bi'i waa jacaylow
##Boog aan la dhayinoo
##Cidi baanan karino
##Beerkiyo wadnaa iyo
##Bogga kaaga taalliyo
##Inuu yahay bir caashaqu
##Been baan u haystee
##Webigoo butaacoo
##Beeraha waraabshoo
##Dhulka baadku jiifoo
##Dhirta ubaxu buuxshoo
##Canabkii bislaadoo
##Badarkiyo galleydii
##Laga tuuray baalkoo
##Bulladiyo ciyaaraha
##Lagu waa bariistoo
##Beeluhu gu' joogaan
##Sow beri-samaadkii
##Beled Weyne maan tegin
##Dhanka bari magaalada
##Sow boqorad joogtoo
##Biyo dahab la moodoo
##Cilicdii haweenkiyo
##Bili loo dhameeyoo
##Timo boqonta joogoo
##Baal gorey la moodoo
##Baarkana casaankii
##Bidix midig is gaadhoo
##Bul-cad lagu xiddeeyoo
##Badh ku xeexanaysoo
##Barkanaysa qaaroo
##Huwanaysa baaloo
##Igu beertay lahashoon
##U buseelay maan baran
##Sow goor barqa ahoo
##Bishu ay siddeed tahay
##Aniga iyo Beer luli
##Isku maannu soo bixin
##Sow bariidadaydii
