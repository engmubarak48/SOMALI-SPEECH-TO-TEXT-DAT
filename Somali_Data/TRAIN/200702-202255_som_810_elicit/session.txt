##Aayatiinka dhaqashada
##Agan maaha gamashiday
##Ma idlaan hankeedii
##Gabno ibo kuryowdoo
##Ablo lagala quustoo
##Maaha laga inaabsaday
##Weli way irmaan tahay
##Waa aroos toddoba baxay
##Oori weeye qurux badan
##Waa ammaano dhaxal gala
##Aayadaa ka soo degey
##Rabbi baa aqoolkiyo
##Abyiddeeda labadaba
##Ka afeeftay beri hore
##Duminteeda ma oggola
##Haddaad siibto udubbada
##Soo dhaafto Alamtara
##Miyaan eedda keligaa
##Cidi kuugu imanayn?
##Maadigaa awoodda leh
##Taladiyo ummuuruhu
##Ma sidaad u aragtaa?
##Ma Illaahay baan jirin
##Ula-jeeddadaydii
##Arar baan ku lumiyoo
##Warka waan agmarayoo
##Irbad baan ku qalayee
##Uus-miirka dulucdiyo
##Amba-qaadka geeddiga
##Waxaan guurti ku egmadey
##Hadalkana ku urursaday
##Irrid waliba kuu furan
##Haddaan iisho gabadh yahay
##Marna waa ayaankaa
##Marna waa itaalkaa
##Sheekadayda iib gee
##Aahdayda faallee
##Arladoo dhan gaadhsii
##Unuunkaygu waa hibo
##Kuma haysto aakhiro.
##Waa lay addimey
##Axaddii sidaan
##Kuu eegayee
##Araggeeda taan
##Ku il-doogsadaay
##Ma illawsan tahay
##Axdigaad martiyo
##Meeshaad I tidhi
##Waan imanayaa.
##Immisaad farriin
##Ergo soo dirtood
##Oontiyo biyaha
##Hurdo aawaday
##Uga soommanayd
##Eed layga keeniyo
##Midna amar Illaahay
##Kuma aad maqnaanine
##Adigayska baaqdee
##Haddaad I tidhaahdo iman maayo
##Ma aadeen halkaad ogsooneyd
##Anigaa isla hadloo
##Mar waxaan idhaahdaa
##Ku illaawi maysoo
##Way imanne sii joog
##Mar waxaan idhaahdaa
##Axdigaydin dhigateen
##Kola oofin maysee
##Samir Eebbe qaadoo
##Ka fogow agteedaan
##Uurkayga geliyaa.
##Arimada jacayl baa
##I hogaaminaysoo
##Misna kuma adkaystoo
##Kama hoydo aydoo
##Naftu olol ma deysee.
##Indhaaga habeenkii
##Ku ilaalinaayoo
##Dhammideed addunyada
##Afarteeda waaxood
##Hadba gees u eegee
##Aammusnow habeenkii
##Ug baadka iyo dooggaa
##Tiiraanyo ooyoo
##Idilkood xiddigahaa
##Afar qaaday socodkoo
##Ubax baan guroo
##Soo ururiyoo
##Amranow golii
##Ooddii madhnayd
##Ku ag daadiyoon
##Ku ilaa xidhoon
##Weheshada idhee
##Eedaanka diiggoo
##Oogsadey salaadiyo
##Waagoo iftiimaan
##Keligey inaan ahay
##Asaraar ka saaroon
##Addimada cuskadayoon
##Dib u soo arooree
##Qof ammaano lumiyoo
##Iibsadey xilkeedii
##Samo uguma aaye
##Aan kala war haynaan
##Ku afgooyey heestee
##Maxay adiga kula tahay?
##Baaq   Dib U laabo
##Adigoon cirka u bixin
##Ama boodin leexada
##Ama badaha waaweyn
##Nafta aan ku biimayn
##Baariis adaan tegin
##Ama Boon ka sheekayn
##Barashada dalkaagaa
##Horta laga bogtaayoo
##Beryo laysku hawlaa
##Dhulku baaxad sooriyo
##Banan miidhan weeyaan
##Ama waa bus iyo oon
##Ninka buug ku haystow
##Beentaada weeyaan
##Balcad Jawhar Shalanbood
##Barakada Qoryooley
##Waxa canab bislaadee
##Baydhabi u gaar tahay
##Boosaaso iyo Beer
##Bixin-Duule Laaleys
##Biyo Guure Kalabaydh
##Beeraha Wajaalee
##Lagu reebay baahida
##Baardheere iyo Jilib
##Waa boqol kun oo mayl
##Dhulka lagu badhaadhee
##Beeyadu ku taallee
##Badar lagu abuuree
##Lagu ridey bariiskee
##Balka lagu tallaalee
##Muuskiyo babaygii
##Barkadeen xareeddoo
##Waxa taa ka sii badan
##Dhulka bari samaadkee
##Beeshaannu daaqdee
##Barta aynu dhaqannaa
##Barqo dhereg ka joogtee
##Iyadoo barwaaqo ah
##Balliyada xareeddii
##Ku bariisanaysoo
##Bidix midig dhan loo dayo
##Barigiyo galbeedkaba
##Waaberi cadceedii
##Soo saartey baallaha
##Bilcilkiyo maraagii
##Shinbiruhu bulxamayaan
##Indhihii basaasow
##Boorame ma aragteen?
##Ma ogtahay barbaareey
##Heesaha Barawn tumo
##Adigaan bogga u lulin
##Beerrey Kabeebey
##Bismillaahi Saylici
##Hana-haybsantii bari
##Batar iyo Wareegtaa
##Kuu baadi soocee.
##Ma ogtahay barbaarreey
##Qalabkana bud dhumucliyo
##Waran iyo billaawaa
##Kuu baadi soocee
##Ma ogtahay barbaarreey
##Barshin iyo darfooley
##Bayluuli xaradhlaa
##Kuu baadi soocee
##Ma ogtahay barbaarreey
##Waxa loo buseelaa
##Ama qurux ku caan baxay
##Ama laysku baantaa
##Ama lagu bogsoodaa
##Kal bugtaa ku faydaa
##Kugu deeqa baashaal
##Guri bila ku magac dheer
