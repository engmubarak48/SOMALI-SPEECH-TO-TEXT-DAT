##Ubaxuna tin iyo cidhib
##Kaga dhigay cabbaadhyada
##Shimbiraha ka ciyayaa
##Intay heeso curiyeen
##Isku camal wareereen
##Dabadeeto carashada
##Markii laysku cayn go'ay
##Isu ciidan doonteen
##Halcabbaara goortay
##Isu calan walleeyeen
##Cadho kala maqnaayeen
##Cadcaadiigsi geedkii
##Ciddiyaha ku qariyeen
##Codka luuqda heestiyo
##Carrabkoodu kala tegay
##Carcaraha is daba maray
##Cudur jirey ku baaba'ay
##Dhallin caana diiddoo
##Guryihii ka caagtiyo
##Cadraddiyo barbaartii
##Sida goob ciyaareed
##Ugu soo carraabeen
##Calaf waa halkiisee
##Hadallada cawayskaas
##Ku calmaday u badan tahay
##Carshigaa nasahan baad
##Biyo wada cabteenoo
##Haddaan lay cadaabayn
##Rabbi ii cadhoonayn
##Dadku in ku caashaqo
##Madowgiyo caddaankuba
##Ku caleemo saaraan
##Sow kuma canaanteen.
##Daalacan   Dib U laabo
##Maansadani waa maansadii labaad ee
##silsilladda Deelley ee uu Gaariye
##Bilaabay.
##wuxu yidhi Hadraawina:
##Ma da'furin ogaalkay
##Xaska dabada maan gelin
##derejada ilhaamkiyo
##hibadii dalaysnayd
##uma dhiibin duudduub
##Weli Dalawadaydii
##Doobigeedi may dhimin
##Dibu-dhigasho mooyee
##Wax is doorshey may dhicin
##Afartaa xan durugtiyo
##Danni jira wax sheeggii
##rag hadduu dagaal galo
##Danta guud xilkeediyo
##U dareero fuullaan
##Ashkir deeddan badiyaan
##xakamaha la doontaa
##Duullaanka kama hadho
##gaarriyoow dugaalkiyo
##Shaxda Delebka taallee
##Daawashiyo cayaarba leh
##Sirmaqabe ku diirsaday
##Aniguna hog baan degey
##Digba waa digteedee
##Deelleydu waa laba
##Afartaasi waa duud
##Arrin wadata diirkeed
##Dulmar gabaygu lee yahay
##marka dooddu kulushahay
##daldaloollo muuqdaan
##Doogashada qabiilkiyo
##Dacar iyo ladh soo kaco
##Nabaradu dillaacaan
##dadku kala qaloodaan
##Marka dhidar ku daadego
##Booraan dahsoonoo
##Hilbo laga diqoodoo
##Damac-beelay yaalliin
##Dabadeedna uuskiyo
##Duufkiyo xumaystii
##debedda ula soo baxo
##Dadku shaamareeraan
##Neecaw delleganoo
##Doorsoontay uriyaan
##Waxan ahay dareenkii
##Noqon jirey daruurtee
##Sidii roobka di'i jirey
##Dalka wada dhammayn jiray
##Indhaweyto daaf iyo
##Cudur daansha socodoo
##Duulduulay baa jirey
##Daacuunse maahee
##Asal-tira-ma doorshuhu
##Duraygay abuureen
##Ma og tahay nin doorkiyo
##Inta neceb dir soocee
##Derejeysa qarankiyo
##Durdurrada aqoontiyo
##Qalinkiyo Dawaadiyo
##Deelleyda curatiyo
##Innagaa ka daba tegi
##Durbaankay tuntumayaan
##Dawankaynu sidannaa
##sida danaba u baab'in
##Dugsadaha qabiilkiyo
##Dib-ka-naaxa shaac baxay
##Diga-rogashadeennii
##Iyo dawladnimadii
##Dib inay u celiyaan
##Qorshahayga kuma darin
##Nin kastaa ha duudsiyo
##Ama dala'si haw xado
##Ama duurka haw xulo
##Ama dabinno haw dhigo
##ama duhur ha weeraro
##Ama damac ha dhaafsado
##Gobannimadu waa degel
##Dayax iyo iftiin nool
##Dumimeyso weligeed
##Anigaa dabka u sida
##Dal-jirkeedi baan ahay
##ninka xagal-ka-daaciyo
##Goldaloola iga hela
##Isaga iyo digtoonkii
##Anigiyo dagnaantay
##Taariikhdu duuggeed
##Diiwaanka qarankiyo
##Wixii deyn cad ii qoran
##Dirirtiyo rogaalkay
##Dahabka iyo maartiyo
##lacag aan Dur wadannoo
##Laba daabac sidatiyo
##Dalaga iyo beeraha
##dacalada Shabeelliyo
##webiyada dugsaniyiyo
##Danbarsada labeentiyo
##Dirirradu habaaskiyo
##Dusha sare ka maydhaan
##Daarahan casuustaleh
##Kolba midab la doortiyo
##Diibka lagu mariimee
##Shanta Datsun yaalliin
##Hanti aan dal dheer iyo
##laga keenin dibadaa
##Karti iyo dedaaliyo
##dardar lagula soo bixin
##Duullaanna loo gelin
##Duco waalid soo hoyn
##Carshigana ka soo degin
##Deeqdaa la yaabka leh
##Ninka weel darsanayee
##digashada saboolkiyo
##Ku darsaday badheedhaha
##Miyaan eedi daba ool
##Godobtiisu dedanaa
##Bulshadeenu waa duul
##Daacad iyo xishood badan
##Dun xariira weeyaan
##Cidna uma darraadaan
##Dar Allay ku dhaqantaa
##Dareen waw dhegweyn tahay
##Ogow doqonse maahee
##Qofka maamul dalabliyo
##Dabbaal-joogto hoosiyo
##Dibindaabyo ugu maqan
##Degdeg uma tilmaamaan
##Nabar kulama duulaan
##Dib bay ugu muddaystaan
##Dulmigiisu waw kayd
##Afartaa dun quruxliyo
##Diillimaha Biciidkiyo
##Dildilaha farshaxankiyo
##sida delebka ma dhigay
##Mid kalaase ii dihin
##weli dooddu ii furan
##Maansadan dabayshiyo
##Duufaan sidiisii
##Dalandool u socotee
