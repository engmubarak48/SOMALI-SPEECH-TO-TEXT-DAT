##Dilla gabay ku faankiyo
##Doqonniino hadalkiyo
##I dayaay wax kum falo
##Maba lihi dareenkaas
##Waxa qalinka igu diray
##Dadku way tirsanayaa
##Deyna waa ka maqan yahay
##Dana jirena waan ahay
##Danyartiyo saboolkiyo
##Anigiyo doc-wadhantuna
##Isku digato miihine
##Daawaannu leenahay
##Diilalyada cuslaysiyo
##Daalaa-dhacoodaan
##Aniguna damqanayaa
##Xaq haddaan ku daakiro
##Ma deyrkii Maakaan gubey?
##Danbarkiyo karuurkiyo
##Caanaha durduurta ah
##Dadku haw sinnaadeen
##Haddii laygu dilo taas
##Taariikhdu duugeed
##Dirirrada sidkod go'ay
##Door-roone haw hadho
##Dibna mooyi saw noqon
##Dal Allee Dharkaynow
##Haddaad maanta dagan tahay
##Ninka duunyo kaa wada
##Afka kama daboosheen
##Maxaad deelka maansada
##Dacar iyo dhunkaal iyo
##Duumo uga arkaysaa?
##Maxaad uga didaysaa?
##Uga dhigi wax kuu daran.
##Armay doorba kuu tahay.
##Haddaan waawey roob da'ay
##Dayra-dhaafka jiilaal
##Guri laga dugaashado
##Aqal laba deryaala ah
##Dadabtiisu nooshahay
##Celin kara daroorraha
##Docaha iyo raartiyo
##Dhan kastaba ka dalab tiran
##Ummadduna dugsoonkaas
##Dermo qaran ku jiifaan
##Bulshadoo dar hoogiyo
##Taalla dooxa geerida
##Hadii daad u soo galo
##Miyaan waayey deelkiyo
##Dareensiinta dhiillada
##Duunyo waa la foofshaa
##Daaqna waa la geeyaa
##Doorna waa ilaashaa
##Isha daymadeediyo
##Digta luuqdu waw wehel
##Duhurkaa la ururshaa
##Tiro lagu dabbaalaa
##Dabadeed la hooyaa
##Kol hadday dareeraan
##Deegaanta raacaan
##Dildilaan ku goosmaan
##Wax daryeela waayaan
##Daaha hiimammowga ah
##Maqal daaqda lagu tebo
##Cawa-daran la raad guro
##Dibjirtaye ma been baa?
##Shilna wayna daan-weyn
##Demmanaanta kama foga
##Xoolaha dayacanta ah
##Inuu daayo mooyee
##Kam durugsanaan karo
##Doon-doonisteediyo
##Day-dayashadeeduna
##Darayada libaaxiyo
##Ninka damalka ka hadhsaday
##Deleb waw gudboon tahay
##Haddaan waayey doobkii
##Xilka doonnantiisa ah
##Dayrada u noqon laa
##Danyar habaqlaheeddii
##Duddo habalku kala tago
##Miyaan waayey deelkiyo
##Daba socodka qaylada
##Hayin sida dadweynaha
##Dalaggiyo dhaqaalaha
##Duuggiyo wixii nool
##Haddii layska dabo galo
##Hadduu aar dalaafiyo
##Arko belo ku soo diran
##Nafta dawdab roorka ah
##Daran doorri orodkiyo
##Durdurada ka buuxsado
##Maatada derderan iyo
##Deli iyo jar kala dhaco
##Dooggaan la maarayn
##Dibna looga soo kaban
##Didmadiisu keentee
##Haddaan waayey dabarkii
##Dhacdo lagu daweeyoo
##Lagu dagagaraa jirin
##Miyaan waayey doohdiyo
##Doobirtii la odhan jirey?
##Danta guud mudnaanteed
##Gobonnimo daryeelkeed
##Damaciyo hankaygii
##Haddaan waayey dawgaan
##Is lahaa ha lagu dego
##Berri degel ma dhaafaan
##Dadka wada jirkiisiyo
##Isku duubnidiisii
##Lagu doorshey reer reer
##Kala daadsan laga dhigay
##Mus duleedku xanan yahay
##Qarannimadu dagan tahay
##Gudahana dab kaga kacay
##Dawankiyo carooggiyo
##Miyaan waayey Daalacan
##Sengehayga Doolaal
##Ama faras dirkiisa ah
##Dayax-weerar oo kale?
##Ragga daawadii furay
##Ama daacaddi jaray
##Ama qaranka duudsiyey
##Hantidii dadweynaha
##Dacallada ka buuxsadey
##Dalku eed ku leeyahay
##Rag la deydeyaayoo
##Dedan oo qarsoonoo
##Damacooda xeel iyo
##Ku darsaday tab hoosoo
##Wixii deyn ku soo baxa
##Berri diidi karayoo
##Dufankiyo karriinkii
##Iska duugey maahee
##Sida buurta Daalood
##Dal fog bay ka muuqdaan
##Diricaasi waa kuma?
##Dawdar weeye shalay jirey
##Durba sawkan jeedladay
##Dhistay aqallo daah weyn
##Tolow duubka yaw xidhay
##Hadmuu tobanka doonyood
##Dekedaha ku soo xidhay
##Hadmuu dunida gaarkeed
##Intuu daawashaw tegey
##Demesh iy wixii yiil
##Sida daad u soo rogey?
##Kaftankaas dareenka leh
##Danyartaa ku heestee
##Dadka maanigaa baray
##Derejada hummaaga ah
##Magacyada dul-saarka ah
##Dorraad soo gadaal baxay
##Maxaa laygu digayaa?
##Dooddaa aan ku soo xidho
##Bi'I waaye deylooy
##Adna darayga hays dhigin
##Xaajadu dalluun iyo
##Dalow bay ka lulataa
##Ha ka tuurin daaddeys
##Anna hay dardaar werin
##Deelleyna aan faro
##Duco iyo sidii roon
##Dawgaagu waa sahan
##Dadku waa abbaartaa
##Isku dira bahdeediyo
##Kala dila ha noqonnine
##Isku dara ha lagu dhaho
##Nin xumaa daneeyoo
##Waxa jira damqanayee
##Yaanu xagal ka daac iyo
##Gol daloolo kaa helin
##Xidho duubka nabadeed
##Daacaddiyo runtaba sheeg
##Daaraanta magacaw
##Cadowgaagu duurkiyo
##Hadduu doogga cawskiyo
##Dareemada ka badan yahay
##Adiguna dab baad tahay
##Digo shidan hadduu yahay
##Adna daad socdaad tahay
##Damal adag hadduu yahay
##Adna danab dhacaad tahay
