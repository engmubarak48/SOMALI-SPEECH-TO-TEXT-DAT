##Ma wax baan qalloocshoo
##Qarankiyo dalkaan dhacay?
##Ma wax qiiro kiciyoo
##Laga qoomamoodaa?
##Dalku lacag ma haystee
##Shilimada ka soo baxa
##Qof haddaan la wada siin
##Qiyaash maashka ugu weyn
##Miyey qaybsamaysaa?
##Haddii laysku wada dilo
##Hadhow yaa mas'uul ka ah?
##Haddii berrito lay rido
##Ama geeshku igu kaco
##Anigaan wax meel dhigan
##Sidaan yeeli doonaa?
##Miyaan tuugsan doonnaa?
##Ma waxaydin jeceshiin
##Inaan daasad qaatoo
##Ceebeeyo Filibiin?
##Intii ay dhul weynaha
##Raggii dhoofay haysteen
##Sida awr dhufaanaa
##Usha laygu dhaqayoo
##Labadayda dhaban baan
##mid markay dhirbaaxaan
##ka labaad u dhigayoo
##intaas waan dhursugayee
##inta dhiisha qabada ah
##wuxuun iigu dhacayaan
##idinna maa I dhawrtaan?
##Wixii roob ku di'I jirey
##Wuxuu doog jilbaha dhigay
##Diihaal ma laqanyoon
##Dibnahaa qallalan weli
##Duqu wuxu ka marag kacay
##Danni horeba loo qabey
##In dorraad gumaystuhu
##Dusha sare ka raran jirey
##Duqu waxaanu garanayn
##Kol haddii dabuubtaas
##Dibnihiisa laga helay
##Denbi kale inay tahay
##Isagoo galgalad kale
##La hadlaaya gabadhii
##Dadka guud ahaantii
##Wuxu yidhi guddoonshuhu:-
##"Tartan xaashi tiris galay
##xujo socota weeye
##xabbad baahan haystaa
##ma xashiish can baan aha
##bilaash-xaytayaashiyo
##markaan naag asay xidhan
##xilka anigu aan sido
##u xayuubbinaayee
##xafiiskayga kuul iyo
##xinne iyo huruud iyo
##lala tegayo googarad"
##"Danyartay wad-wadatiyo
##naagtan waalaneey maqal
##dadka kuu gurmanayaa
##shalay daahir yaa shamis
##sawtay I doorteen
##wuxu diino badanaa"
##"Doorashadu mar weeyaan
##nin la doortay baan ahay
##sidii baan u doorrahay
##doorashoo dhan waan xidhay
##dabadayna lama furo
##haddii kale dab baa kacay
##imminkana digtoonow
##dib u jeesta oo taga
##ka su'aal ka keenow
##magacaaga ii sheeg
##ama diiddo weeyee
##anti baan ku qorayaa"
##duqu wuxu jeclaan laa
##midho daray had iyo jeer
##duuduub in lagu liqo
##waxse aanu kuba darin
##in la yidhi ha laga dayo
##dirxi inu ku hoos jiro
##isagoo galgalad kale
##la hadlaaya gabadhii
##wuxu yidhi guddoonshuhu:-
##"Madaxnimada Filibbiin
##ma dadkay u siman tahay
##miyaan aniga lay siin
##miyaan Riigan odhan hay
##kun miyaanan shay dilin
##kuman kalena dhaawicin
##kumanyaal xabsiga dhigin
##duqa iga sarreeyaa
##markii uu warkaas helay
##sowkii maqsuudee
##hambalyada qoraalka ah
##deg deg iigu soo diray
##hubka yidhi ha loo raro
##haddii aanan toosnayn
##sow muu cadhoodeen?
##Anna ima canaanteen
##Ma duruusihiisaad
##Igu beeninaysaa?
##Dal hadday ku badan tahay
##Deldelaada dhimashadu
##Dabar go'u bannaan yahay
##Hub markaaba soo dega
##Dawladiisu waa caan
##Inaan doorkan maanta ah
##Deeqdas cid kale bixin
##Dunidu way ogsoon tahay.
##Axdiyohow ha lumin
##Ugxan yahay ha dhicin
##Ashkiryohow ha jabin
##Ubax yohow ha dhiman
##Udub yohow galool
##Oggolow dhiggaa
##Nin cuskaday Illaahay
##Eebbay ku magan galay
##Kuma qado agtaadee
##Arrimaha Rabbow
##Soo uruuriyeey
##Adduunyoy hadduu
##Nin ku aaminaa
##Helo aayatiin
##Ha lagaa arkee
##Ishaarada nin goba
##Ha ka eexanneey
##Iima badan naftaydaay
##Dadku waaya-arag buu
##Hadba awr ku guuraa
##Wax Illaahay kuu qoray
##Cidi oolin maysee
##Ukuntii dillaacdoo
##Ababoo fogaatoo
##Kambalkiyo ardaagaad
##Ku ogeyd ma joogtoo
##Shimbir ay ku nooloo
##Laba baal aroortii
##Urur kale la duushaad
##Umal taah naftaydaay
##Ku ugaadhsanaysaa
##Ruuxaan aqoon iyo
##Axdi naga dhaxayn bay
##Dadku igu sidkeenoo
##Eebbow runtii bay
##Asaraarayaanoo
##Qof ammaanaddaadiyo
##Wacadkaaga iibshay
##Addin iigu xidhayaan
##Anna xuural-caynaad
##Rabbiyow abuurtoo
##Amranoo la yaabloo
##Ka qarsoon adduunkoo
##Circa oogadiisiyo
##Abataqan ku nooloo
##Qof ilaasha mooyee
##Cidi aanay aragoo
##Maalmaha Isniineed
##Iyo labada Iidood
##Eedaanka subaxdii
##Dhulka soo abaartoo
##Awliyada jacaylkee
##Arammidu ku mudan tahay
##Marta aqalladoodoo
##Wadne abur tufaayoo
##Olol iyo dab yeeshoo
##Aslanoo casaanoo
##Ooyaaya dhiigoo
##Dhexda eebo kaga taal
##Ku afura tidhaah-daa
##Indhahaysgu haystaan
##Ul madheedhahoon
##Hor Illaahay iyo
##Abaal laysu siin
##Orod lagu helayn
##Awood lagu hantiyin
##Ayaan iyo nasiib
##Ma ka adag yihiin?
##Adduun iyo kalgacal
##Haday wada ordaan
##Hal-abuur tolow
##Wax ma iibiyaa?
