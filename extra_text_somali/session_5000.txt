##Inkastoo guddoonkii burburay, loo gudcura joogey
##Inkastoo go'aankii dulliga, geesinnimo diiddey
##Inkastoo giyigu waa xormee, gaadhka lagu meershe
##Inkastuu gaggaabkii cuslaa, garangar duul duulay
##Xaajada god-raaca leh haddii, loo gabbala eego
##Sida ay u kala geysan tahay, way gun dheertahaye
##Kol haddaan garaad lagala hadhin, galabba sheeggeeda
##Inta maanku gaajeysan-yahay, guuli waa weliye.
##Gashigayga way dhaqanyihiin, gaasaskii qabaye
##Weli gaaf dugsoon bay hurdaan, ganacya weyntiiye
##Dibjirkii gidaarrada hurdaa, laysu soo guraye
##Gebegebe rag lagu keenay baa, layga gadayaaye
##Erey gara haddii loola tago, godol ma waayeene
##Gargaarkoodu wuu dhimi lahaa, guul-darrada taalle
##Lafa gerina wayjebin lahayd, maalin gudeheede
##Gobanimana way dhalin lahayd, loo gudboonyahaye
##Gacalnimana way hubin lahayd , aan la goyn karine.
##Weli gumucu meel baydhsan buu, gawda ku hayaaye
##Gariirkaad maqlaysaan ka dhow, goobahaan rabaye
##Gadhqaadkeedu waa leexsanyahay, waana gudayaaye
##Garar loo maleeguu ku ridey, guura socodkiiye
##Guudkeedu waa wada fin iyo, gaatir iyo booge
##Hadday gooli-baadh tahay, waxaa gabay raggeediiye
##Guyaal iyo guyaal bay rarteen , gocorro shaydaane
##Iyadoon goblamin baa haddana , geelo loo hadhaye
##Gol-dalooladeedaa ka badan, galalka ciideede
##Gelin looma wada sheegi karo, xaajo geda weyne
##Gawdiidka iyo quusta waa, lagu gumoobaaye
##Mar haddaan hillaab lagu gudbayn, giriftan mooyaane
##Gabgabteedu waa xubin intay, gawrac leedahaye
##Geeddiga cagaa daaliyaa , lagu geyoodaaye
##Gellimaadka hayskaga jirtiyo, goosan habaqlaaye
##Gubuxsiga mar uun bay tirsiga, meel ka soo geliye
##Gargaraaciddeediyo ha deyn, geed ka didinteeda
##Garashadu hadday ruux la tahay , suu u garanaayo
##Garaadkiisu suu qabo haddii, loola garan waayo
##Gardarruu u qaataa ninkii , yidhi garaadkiise
##Xaajadu markay gobo'da iyo , gawda culus joogto
##Keligii nin gaashaantay wuu, gola ka fuulaaye
##Gadaashiisa uun baa durbaan, laga garaacaaye
##Labadiisa geesood ma jiro , ruux ku gelayaaye
##Arrin lalama guulee warkuu , gura yidhaahdaqye
##Dadka wuxu u gacan haadiyaa, qof iyo gaarkiise
##Gendi iyo dhukaan buu qabaa, cudurro guumeede
##Gogol wuu ku shaashoonayaa, loo gudboonyahaye
##Sida goray fallaagoobey buu, Gooni joogyahaye
##Kol hadduu nin mawd lagu gudbadey, tiisa uga guuro
##Xil uun buu guddoontaye ka baydh, gudashadiisiiye,
##Ka galgaley habaar-qabe halkuu, gool ku cuno weyne
##Nin hadduu tashiga guuto faran, keli ganaanaysto
##Gaaraayucuuntiyo shinnida, gurucya dhaadheerta
##Giiryaalayaashiyo fulaa, laguma guuraanka
##Gumarta iyo maajeenta iyo, geed-xunkiyo tuugga
##Gungunnaafka iyo maarta iyo, gocorka aan quudhin
##Kun ninoo guraangura hadduu, goob isugu keeno
##Guufkiyo haddii hooda iyo, giniga loo qaybsho
##Dadka kale intii gudan haddii, gararka loo jiido,
##Ninka gaaban meel dhow haddii, looga geda-sheegto
##Guubaabadeedii haddii, loogu godadleeyo
##Hadallada galoofta ah haddii, loogu mala gaaxsho
##Guryo-noqoshadeedii haddii, lagu gawaan-raacsho
##Gabbal daye sidiisii hadday, laba gar-daymooto
##Shimbiraha gabraartiyo hadday, galow wax weydiiso
##Kol hadday galaydh soo kallahay, laabta uga guuxdo
##Garba-raar cadhaysani hadduu, gooyo taladeeda
##Guulkeedu dheeraa sidii, geenyadii Bixine
##Weligeed fal baa loo guntaa, lagu guhaamaaye
##Mar uun bay gadooddaa siday, gees lo'aad tahaye
##Galab xiisaheedaa wakhtigu, kaga gaboobaaye
##Ninuun baa ku guuree iyada, geeddi waw weliye
##Marka wiil ku guro Naarta iyo, godadka Yaahuuda
##Ayay kii Jannada geyn lahaa, dayasho goobtaaye
##Marka uu galaa buu iyaga, guba yidhaahdaaye
##Markay raar guraysaba nin bay, gudub tidhaahdaaye
##Gabno ugubi way quusisaa, gaawe Cumarowe
##Garab-daar ninkii lagu bokhraa, geedad sare waabye
##Gar-ma-qaatayaashiyo dadkaa beera, ruux gudhane
##Ganbo nimaan la soo bixin haddii, guulo lagu waabo
##Markuu dhaawac geystaba haddii, loo gargarateeyo
##Isagoo canaan lagu gudbiyo, gaarran filanaaya
##Giblo iyo haddii sacabbo lulan, loogu gogol-xaadho
##Keligii inuu guurti yahay, maalintaa gunudye
##Marka uu gadaan iyo gadaan, Gacan-togaaleeyo
##Ayuun buu waxaan ganac lahayn, sii gorgoriyaaye
##Seetada nin goostaba, wuxuu gesto lala yaabye,
##Mar hadduu tallaabada gurguro, gaatan iyo booddo
##Dhaaxaa gadaal laysla tebey, wiil galbaday jeere.
##Toojaba waxaa lagu godlaa, say u gaar tahaye
##Gurranidu mar waa dhalasho iyo, gacanba qaabkeede
##Marna waa calool garac siddiyo, xaal ku soo gala'e
##Kol haddaanay maankaaga gadin, talana kaa geynin
##Gurracnaanta qiil lagu saxoo, loo gudbaa jira'e
##Gudboonaantu way daalisaa, ruuxa meel gurane
##Nin hadduu go'aankiyo sharciga, gawrac ugu jiido
##Hadba goondhabaaliyo hadduu, Gooddi-furan keeno
##Gacalnimo hal loo yidhi hadduu, gubasho sii beero
##Guudaan haddii uu ku liqo, ereyga geedeysan
##Runta wuxu u guul-guulayaa, way gun-dheer tahaye
##Goldaloolo qudha maaha iyo, goonnidaa taliye
##Gedaan loo filayn baa jirtiyo, Geel-la-daaq kale'e
##Hadba geed-is-maris baa u hadha, guul dad leeyahaye
##Miyaan Geeddi-Baabbow arladu, gelina waayeynin.
##Gole miiggan, geed sheegan iyo, garangar muunaysan,
##Gudban iyo cod laba geesa iyo, guurti kala soorta,
##Garnaqsiga mudducigoo tashiga, gooni uga showrey,
##Geda labe maddaacaley hadloo, dhaabad Wan geystey,
##kala gurasho meertiyo rogaal, la isla guur guurey,
##Maahmaaho wada guuna iyo, gabayo raac raacay,
##Guddoon dhacay hubaal iyo go'aan , layku gacan qaaday,
##shan god oo murtidu leedihiyo, gororka suugaanta,
##Gedda hadalka loo ruga geshiyo, marin gobaadeed dheh.
##Gobannimadu waa libin ku taxan, geeddi nololeede
##Waa gumaro aadmigu hantiyo, guusha ugu weyne
##Guddoonkeedu waa faral siyaal, loo gafaa firine
##Geduun buu ka leeyahay khalqigu, maalintuu gado'e
##marka uu gabaabsiyo xilliga, laga gu'weynaadey
##Ayuun baa ninkii gudan karaa , dhan ugu guuraaye
##Qabyadeedu waa guun intay, gaadho weligeede
##Galab noolba ooddeedu waa , gudinta loo hay-ye
##Nin gufeeya mooyiye ma jirin, ruux gunaanadaye
##Gelbiskeeda oo qudha hadduu, tacabku kuu gooyo
##Adigoo gadaashaday hadday , guure kugu dhaafto
##Gommodkiyo yaboohdeedu way, goora badataaye
##Haddii aan gantada loo adkayn, amase gaafaanta
##Guddo iyo waxay yeelataa, gulufo shaydaane
##Gaadaa dhexdeedaba ka kaca, maalin gelinkeede
##Gacmaa lagu xejaa amase way, galab dhaqaaqdaqye
##Waa lagu gam'aa amase way, geeri badisaaye
##Gob baa lagu noqdaa amase waa, lagu gumoobaaye.
##Garan maayo maalmaha intuu, soor gad leeyahaye
##Mar hadduu gidaad bahal qabaa, gaajo kula ciiro
##Gujo-dhaadhigeediyo hadduu, taabo gorofkeeda
##Waxba kama go'aan ruux ku shubay, xeedho gudaheede
##Hadduu gaar u maamulo qof, waa geel nin leeyahaye
##Inkastoo gantaal iyo wed iyo, gawrac lagu hooyo
##Meel loo gun-raaciyo haddaan, gogol dhig loo yeelin
##Mar haddaan garaad loo lahayn, wayska gubataaye
##Geedkeed ba'waa sixir haddaan, garasho hilayne
##Hadduu gaws dhurwaa ruugi karo, waa lafguri taalle.
##Gunti-furey nin caashaqay haddii, guudka loo sudho'e
##Galacdeeda uun baa indhuhu, golongol eegaane
##Giniis iyo hadday kala dhaxlaan, Gaar-la-ababkiisu
##Waa maro gargaranoo adhyaha, lagu gabraartaaye
##Mar hadduu waraabuhu gashado, Giiro waa halise
##Iyadoo gashaantiya sidii, Loola gogol dhaafay
##Guurkeedu tuuguu ahaa, Gaabsi iyo beene
##Iyadoo garoobiyo markay, Guudka fidhanaysay
##Inanuu gumaystuhu dhalaa, Gaadhka ka ahaaye
##Gaboowgeeda way doonantahay, gedaha waayeele
##marka ay geyaan sheelataa, garacu yeeshaaye
##Hadba wiil is gaalaynayaa, loo gu'tiriyaaye
##Nin dharaar wuxuun laga guntay, guushu jamataaye
##Gobannimadu ruux kuma xidhniyo, Giib ninkii dilaye
##Agaabaynta maalmaha gudbiyo, galaha taariikhda
##Gadood dhacayba sheekuu lahaa, geyfan iyo raade
##Ganba-xoorka waayaha haddii, laysu minan guursho
##Dad uun baa ma guurtada lahaa , goobihii baxaye.
##Gurgurshaagu awr buu ka yahay, rarasho gaadiide
##Gadh-wadeenku ruux buu ka yahay, geylan wadareede
##Nin uun baa guddoonsha'e xil waa, laysu gororshaaye
##Galladduna waxay saaran tahay , wax isu geygeyne
##Inkastuu wax galo ama wax gudo , ama wax weyn gooyo
##Inkastuu galool mudhay ka yahay, dhiraha gaagaaban
##Hadduu geel abuuriyo hadduu, gaas cartama beero
##Inta ruux wax gaadhsiin karaa, way gun dhowdahaye
##Noloshana galgalaheeda iyo, gebi ahaanteeda
##Waxaan geesi karin baa jiroon, gaar ninawfaline,
##Xaajaba gan baa loo unkaa, talaba waa goore
##Ummadyahay tiraa kaa gedmane , wax isu geygeyso
##Ninkii aad garaaddiyo shaxshaxo, saartay garabkiisa
##Kol hadduu dharaar goonya kulul, kaa gelgelin doontay
##Waxaad galabsatuun baa jiree, gaado kale yeelo
##Ninkii aan gondaha kaala dhayin, gololo hawsheeda
##Gardaadkaaga yuu baran inaan, taada lagu gaadhin
##Hadday gibili kaa saarantahay, gocomo hooseeya
##Waxaan geedna kaa qarin indhuhu, yay ka gabargaalin
