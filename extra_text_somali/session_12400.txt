##Hargeysa, October 19, 2011, (Weedhsan) ï¿½
##Abwaan Maxamed Ibraahim Warsame (Hadraawi) ayaa curiyay maanso
##cusub oo ka warramaysa nolosha, taas oo uu galabta ku soo
##bandhigay Jaamacadda Hargeysa.
##Tixda uu Hadraawi soo bandhigayo oo ka kooban in ka badan
##600 oo sadar ayaa waxa loogu wanqalay, KALA-GURAN, iyada
##oo maansadu si qoto fog uga warramaysa nolosha iyo sida
##ay u lammaan tahay ee ay xumaan iyo samaanba u leedahay.
##Haddaba Maansadan oo uu Abwaanku si khaas ah u soo gaadhsiiyay
##Mareegaha WEEDHSAN (www.weedhsan.com), waxa qoray, isla
##markaasna qoraalkeeda tifaftiray Maxamed Saleebaan Cumar
##oo ah Agaasimaha Xarunta Suugaanta Hadraawi, Center for
##Hadraawi Literature ï¿½ Kala xidhiidh faahfaahin dheeraad
##ah, + 252 2 4160271 ama halabuur@hotmail.com,
##mohamed.omar@hadraawi.org ama contact@weedhsan.com.
##(Saxaafaddu way xigan kartaa, laakiin isha xigashada waa in la muujiyaa).
##Maansadu waxay soo if baxday May 27, 2010,
##waxaanay ku ibo-furatay:
##Qof hadduu kal-gudan yahay,
##Birmageydo sudan yahay,
##Gorka iyo saliilkiyo,
##Dacartiyo gubnoodkiyo,
##Gudur laguma sooree,
##Ama waa ganuun sii,
##Ama galax ku sooryee,
##Ama xagal u geedee.
##Hadday gaajo kulushahay,
##Asaan gowska loo hayn,
##Murti guun ah deeqsii.
##Sida Gaannigii Cumar,
##Ama Gun iyo Baar eeg,
##Hibo loo gabbala tiri,
##Cali Jaamac guur guur,
##Falfaloosta guux dheer,
##Bari iyo Galbeed saar,
##Lix god buu mar wada degey,
##Goof iyo xabaaliyo,
##Xarbi geeri badatuu,
##Gocashada la sara kacay;
##Kama tegin galaydhkii,
##Kasha nool gilgili jiray,
##Gabay Maxamed Nuur Fadal,
##Gunnimuu ku diidee,
##Miyuu gaaxshay hawraar?
##Ismaaciil Miraa goor,
##Yidhi kibirku waa gaas,
##Xolod beelo lagu gubo;
##Gudbantii Ugaas Nuur,
##Ee gurada weynayd,
##Goorba waa la weriyaa;
##Ninkii gooha dheeraa,
##Gaadaalihiisii,
##Garri Tima-caddaa siday;
##Sida fiinta galabeed,
##Ama galawga jiilaal,
##Gamaï¿½ Cali Xuseen diid;
##Samo lagu gudboon yahay,
##Iyo gaasas wada yaal,
##Gartaas Saahid baa naqay!
##Godol maanka Yawlaa,
##Intuu goorba sahansado,
##Hadba soo ged-kici jiray;
##Goleyaasha Iidaan,
##Gudgudkiyo mirtiisii,
##Weli waa gal shiran tahay;
##Afay Galayaxiisii,
##Iyo goolli-baadhkii,
##Gocashadu dul saarnayd,
##Hadba soo gudguda-noqoy,
##Cabdillaahi garangari,
##Maansada gar-dhaladka ah,
##Hadba gooddi kala bixi.
##Gedgeddoonka Laanjeer,
##Gubashada xiniinta leh,
##Weligii ma gamashiyin,
##Gorti loo badheedhiyo,
##Cabdi Bucul ma gaasirin,
##Gelin qudha rugtiisii,
##Maxamuud gandoodkii,
##Wuxuu geydh la sara kacay,
##Manjo-goror ku taar taar.
##Aflow gooli baadhkii,
##Gololada sarbeebta ah,
##Gararkuu ku tixi jiray,
##Iyana waa ma guuraan.
##Abwaan Qaasim guul guul,
##Goodaadsigiisii,
##Hadba geenyo heensee,
##Xasan Muumin gaad gaad,
##Hadba soo gedgeda-celi,
##Garka iyo taraaraha,
##Nin Gahayr la odhan jiray,
##Goolaaftankiisii,
##Guntiguu ku sidan jiray.
##Bulxan goobo dirireed,
##Afar-geeslihiisii,
##Geyigoo dhan saamee,
##Af-Qallooc gargara-baxa,
##Iyo geeddi-nololeed,
##Hadba gaawe saameel,
##Gaashaan nin sidan jiray,
##Iyo hibada geesiga,
##Gabayguna u fududaa,
##Faraskana la golongolay,
##Ruuxii gartow sheeg?
##Isna Maydhax-Gumareed,
##Guntigiisa baadhbaadh,
##Gurrac jira ka sheekee,
##Ina-Baasaraciyo godob
##Isba golongolkiisii,
##Garashada ag taalluu,
##Kaga diday gumeystaha!
##Heedhee Gammuutoow,
##Darbadaaley geydhii,
##Gooshoorradeedii,
##Nin daï¿½ weyni soo gaadh.
##Abshir-Bacadle gubashada,
##Jiilaalka gahangaha,
##Laaskiisu kama gudhin,
##Rafad gololadiisii,
##Googgoosyadiisii,
##Geeduu ku dari jiray.
##Afcad goolli-baadhkii,
##Iyo laba-garlayntii,
##Faras buu u gedo-baray.
##Ina Raage galabada,
##Gooreynta ficillada,
##Hawaduu ka garan jiray!
##Gudmo biyo cas, Gacan-sheyliyo, Gaacir iyo Soomo,
##Guutada halkaas lagu yiqiin, gororinteedii dheh!
##Intani goosan weeyee,
##Guutiyo shan guutiyo,
##Weli gaasas baa maqan!
##Galabtana rag baa nool,
##Gurmadna waa dambeeyaa;
##Haddaan geeri loo badan
##La afuufin geeskii,
##Ragna guud ahaantii,
##Wada geed lab maahee,
##Geeri baa dhammaysee,
##Guurtidii xulka ahayd,
##Gadh-madoobayaashii,
##Iyo guud cirroolii,
##Dhirta geedka ruudda ah,
##Midhihiisa guran jiray,
##Murtideenna gaanka ah,
##Gurgurshaa ku rari jiray,
##Waxay guulo hooyeen,
##Ma iska gole ka fuul baa?
##Dadyow geeddigeennii,
##Beryo lagu galoollaa,
##Ma dhammaan ka guur baa?
##Ma astaan gabowdaa?
##Garka iyo hoggaankiyo,
##Ma xadhkaha u goo baa?
##Aaway gumaradeennii,
##Hiddihii gobta ahaa,
##Mayska galab carrow baa?
##Guurtidii xulka  ahayd,
##Golihii aftahammada,
##Geyigeenna beri jiray,
##Waxay goob fadhiisteen,
