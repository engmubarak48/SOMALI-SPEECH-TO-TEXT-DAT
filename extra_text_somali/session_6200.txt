##Waxa lagu hayaanshaa
##Hagar li'I dadkaagoo
##Waxa loogu hiishaa
##Lama hure dhulkaagoo
##Haqab-beelka noloshaa
##Horta lagu yagleelaa
##Hal-abuurku waa roob
##Hogol weeye curatoo
##Waa heego diriroo
##Ka hillaacday meeloo
##Dadku ruux hilaaddiyo
##Hindisaha yaqaannoo
##Jidka toosan hubiyoo
##Dhakhso ugu hayaamoo
##Hela doogsinteediyo
##Qof habaaba socodkoo
##Ku hungooba weeyaan
##Hal-abuurku waa deeq
##Waa Haro-Digeedoo
##Is harraartiyaysoo
##Dadku ruux hal adagoo
##Horu socod ku darayoo
##Ka hirqada xareeddiyo
##Hawo niman ka qabino
##Hayin gaadha waayoo
##Ka harraaddan weeyaan
##Hal-abuurka guul aad
##Nacabkaa ka hanatiyo
##Libin aad la hoyatoo
##Ku haloosiyaysaa
##Dabka loogu huriyaa
##Marna hoga tusaaliyo
##Maahmaah hawiranoo
##Noloshuba ku hiratiyo
##Murti hodana weeyaan
##Marna haan gun-dheeroo
##Hilanoo lingaxanoo
##Habaqlaha dhextaalliyo
##Halxidhaale weeyaan
##Marna hoy bulsheedoo
##Ku habboon caweyskiyo
##Halab lagu bariistoo
##Laga helo naruuriyo
##Haasaawe weeyaan
##Marna hugunka uurkiyo
##Hadimada ku gaadhiyo
##Hogashada gandoodiyo
##Hiyi kaca calooshiyo
##Nafta hibashadeedaa
##Kugu huriyaa naaroo
##Hal-abuurka nabar baa
##Hollo kugu yidhaahdoo
##Dacar kugu hulaaqdiyo
##Hiirtaanyo murugaa
##Hadba lagu bakhtiiyaa
##Marna hadashadaadiyo
##Isha halacsigeediyo
##Hengelaha jacaylkiyo
##Waxaa loogu heesaa
##Hablihii kalgacalkoo
##Marka aad hawootaa
##Lau hoodo sheegtaa
##Marna geenyo hororoo
##Hardaf waal ku socotoo
##Halis iyo wax yeelliyo
##Hagar daamo badanoo
##Heddu saarantahayoo
##Nin bartaa ka hadhinoo
##Ku hodeysa weeyaan
##Marna waa hummaaggii
##Qofka kula hadlaayoo
##Intuu soo hankaabsaday
##Iska rogey hillaabtoo
##Kugu yidhi hankaygiyo
##Habka maansadaydiyo
##Hiyigaygu waa kaas
##Hal-abuurku wa awr
##Sita heeryadiisiyo
##Hirar kale shisheeyoo
##Wa hilib mergiyahoo
##Isagoo hal keliyaa
##Dadku harag shabeel iyo
##Ka dhigaan bariiryoo
##Qof kastaa hab gaaruu
##U higgaadsadaayoo
##Waxay ugu habboon tahay
##Sida uu u haystiyo
##Halka uu la doontoo
##Gabadh weeye hensaha
##Hore loogu xidhayoo
##Shaqalkiyo hagoogtiyo
##Huga way ku dhalatoo
##Sida naas hablood buu
##Horaad iyo danbeed yahay
##Hal-abuurka niman baa
##Hawraar u bixiyoo
##Toddobaatan hebeloo
##Hana-qaad is xigey baa
##Hasha maali jirayoo
##Haaneedka Raagaa
##Qaban jirey hadhuubkoo
##Cali-Dhuuxna hooduu
##Ragba kaga horreeyoo
##Hidda raac Qamaan bay
##Habar wada jaqeenoo
##Ha'da gabay Salaan baa
##Dhigi jirey higgaaddoo
##Hammi Faarax Nuur baa
##Ledi jirin habeennoo
##Hitiqsiga Gamuutaan
##Hamrashada aqoonoo
##Mahadhada kal gacalkiyo
##Hodan iyo xusuusaha
##Cilmi haadka duuluu
##Fari jirey hayaydoo
##Sayid Maxamed hawlaha
##Halgankiyo dagaalkuu
##U hor kacay Daraawiish
##Hurintiisa jiiftaa
##U ahayd hal-haysoo
##Ha noolaatadeennii
##Hubka lagu dagaal galay
##Murti baa halbowliyo
##U ahayd hoggaanoo
##Soomaali hurudday
##Hoobey ku kicisoo
##Xamar iyo Hargeysaba
##Dhagax iyo hangool iyo
##Heellaa xoraysoo
##Wallee hoobalkaan jirin
##Libi sooma hoyateen
##Anna heesta luuqdiyo
##Hawraarta maansada
##Kuma xidho hunguriyoo
##Kama taliyo hoodoo
##Ummaddaydu haabkay
##Ugu heellantahay baa
##Hanti iigu filanoo
##Hangal-taagga xoolaha
##Waxa uga han weynahay
##Hambalyada salaantiyo
##Hadal haynta magacoo
##Hindisaha wax sheegiyo
##Hoga gelinta jiiftada
##Ma hawaawi tiriyee
##U horseed tagaayoo
##Horta waan u sahan shaa
##Marka aan hoggiisiyo
##Feleggiisa hubiyee
##Habaskiisu yeedhaan
##Hudi hudi idhaahdaa.
##Haatuf   Dib U laabo
##Cilmi sow hoggiisii
##hindisuhu imuu geyn
##Hambalyiyo salaan iyo
##Sow hees umaan tirin
##Hakan uu ku noo yahay
##Hanti wuxu guddoontee
##Hor Illaahay ugu tegey
##Hubi sow is maan odhan
##Hodan sow ma weydiin
##Sow waa nin hoydoo
##Ifka taar la haystee
##Kama helin jawaabtii
##Xalay fiid horaadkii
##Sow haatufkiisii
##Hud-hudkii u soo diray
##Gacan haadiskiisii
##Kama halacsan sheedoo
##Hurin bayla socotee
##Kama hadhin barbaartii
##Sow maan hor-gelinoo
##Hayhaato maan geyn
##Dabadeedna haybtii
##Haye kow ma aan odhan
