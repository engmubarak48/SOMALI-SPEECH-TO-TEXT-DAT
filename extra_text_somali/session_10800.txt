##Surka inay dhigtaan maaha
##Sas inay didaan maaha
##Inay suudalaan maaha
##Sardho inay galaan maaha
##Sixir inay dirtaan maaha
##Inay kala saftaan maaha
##Nin I sugayayow heedhe
##Anigoo ku sugey heedhe
##Maxaad ii sugtaa heedhe?
##Heedhee Sahraay heedhe
##Marka haaddu socod deyso
##Dhirta sare tukuu fuulo
##Gorayadu sanqadha reebto
##Adna soonka xidho maaha
##Mugdi talada sii maaha
##Berri iyo siday doonto
##Sug cadceedda maqan maaha
##Saqda dhexe habeen soocan
##Gudcur simay adduunkeenna
##Wax siraata noqo weeye
##Heedhee Sahraay heedhe
##Saran seerka jiilaalka
##Surbacaadka jaahweynta
##Sumal-haadka roob waaga
##Iyo solanka daaduunka
##Cirka oo sabaad guurey
##Dhulka oo huwadey siigo
##Iyo dogobbo soogsoogan
##Marka beladu sooyaanto
##Saadaashu beenowdo
##Saca nuguli kaa leexdo
##Adna sebenka raac maaha
##Inan sabadu duugoobin
##Sayax iyo ugbaad waayin
##Sudda iyo degaankaagu
##Surmi iyo harraad leeyan
##Ama saacu guur-guurin
##Sohda ceelku dheeraannin
##Adaa yeeli kara saasba.
##Heedhee Sahraay heedhe
##Saxariirka aafaadka
##Saxallada kal-meerkooda
##Sambabkuba col weeyaane
##Marka saymo loo iisho
##Ama soofku jaan qaado
##Ushu way sabooshaaye
##Ha ku dagan sidsidadkeeda
##Qalinkaa wax suureeya
##Kugu sima halkaad doonto
##Saaxiib kal furan weeye
##Sunto fara ku hayntiisa
##Weligaa ha sii deynin.
##Sisin iyo ku beer muufo
##Iyo laanta saytuunka
##Ku qotomi sungaan waarta
##Iyo nabadda seeskeeda
##Samo iyo ku doon heedhe
##Dunidiyo sinnaanteeda
##Ku dawee sawaaceenka
##Iyo siica daacuunka
##Ku burburi sarbaa mooska
##Iyo soohdimaa meersan
##Ku midee samuud raaca
##Midabada la sooc soocay
##Dadkan tobanka saamood leh
##Weligaa ha tumin seefo
##Iyo sabaradaha mowdka
##Dar samaysan baa yaalla
##Sancayahan gaboobaa leh
##Sahankaynu diranaa leh
##Nin sokeeyeheenaa leh
##Ninka sida xilkeennaa leh
##Ka sarjara heddeennaa leh
##Salab ciiddu hayn weydey
##Ninka sudhay xiddigahaa leh
##Nin sabuul la aayaysto
##Dhulka siib ku ridin baa leh
##Nin Sahraay adduunkeenna
##Sacad gubi karaa haysta
##Ninka sigay kun jeer baa leh
##Waxa nolosha saameeya
##Sako nimaan ka bixin baa leh
##Nafta saawa-saawaysan
##Santi nimaan ku furan baa leh
##Nin aqoonta soorkeeda
##Sida kale u rogey baa leh
##Ninka sulubka maadhiinka
##Ugu roon saboolkaa leh
##Nin samaa ku adag baa leh
##Sannadkaynu caydhowney
##Kaynu suus ka weynaa leh
##Naftu waa sir xeel dheere
##Nimaan suubin Karin baa leh
##Wedka qudha sameeyaa leh
##Sulda iyo xanuunkeeda
##Shalay iyo sadaaddeeda
##Iyo saawihii hoogga
##Naxdintii badh baa suuxsan
##Selelkii badh baa waashay
##Dad sawaaban baa buuxa
##Dumar waayey saygooda
##Hengashii sidaa muuqda
##Ololkii badh baan seexan
##Sarihii dumaa jiifa
##Qabrigii sinmaa jeexan
##Waxa saaka joogow ah
##Surrad baa I guud taalla
##Salabkii horaa tuuran
##Samadiyo dhulkaa buuxa
##Baddu waa sakalo miidhan
##Qalab suruc leh baa laalan
##Sanqadhuhu hub kacay weeye
##Sabarkii dadkaa baahan
##Saantii dadkaa qaawan
##Weli talo ma saalloona
##Waxa soo socdaa yaab leh
##Wershed suufiyaa daaran
##Waxay soo siddaa geeri
##Midhaheedu waa saymo
##Belo aan fan seeraarka
##Saxar loo mar-maran weeye
##Waxan ahay qof cayn saaban
##Deldelaad u sudhan jeebka!
##Allow yaa wax suureeya
##Salka dunida yaa dhawra
##Iyo seeska jiriddeeda
##Wacanaa sansaankeedu
##Badanaa sudaaddeedu
##Saxanaa hannaankeedu
##Allow yaan sugnaanteeda
##Saymiyo u rogin duullan
##Subax noolba dhiig daata
##Xadhig iyo silsilad shiilan
##Allow yaan sinnaanteeda
##Ku beddelin saraar oodan
##Iyo seere wiil qaytey
##Dadka saran guudkeeda
##Yaan ka dhigin sabool qaawan
##Iyo soobir caydh jooga
##Erey sami wuxuu gooyo
##Allow yaan ku jarin soodhka
##Garashada ka dhigan seefo.
##Allow yaa su'aashaasi
##Sida ay u tahay yeela.
##Heedhee Sahraay heedhe
##Dhulka iyo wixii saran
##Sare iyo wixii laalan
##Inta sudan intii seemman
##Waxa jira sir iyo caadba
##Rabbi qudha sax weedhiisa
##Sida uu ku yidhi buuxi
##Waxa hadhay salka iyo baarka
##Inta sool qarsoon joogta
##Inta seel xidhxidhan jiifta
##Inta saydha waabayda
##Maroodiga siddaa dheer leh
##Wiyil iyo sahboodkeeda
##Inta laga subxaanaysto
##Kolay tahay libaax sayn leh
##Marka aad Sahraay meel fog
##Uga suul-dhabaaleyso
##Deg-deg inay sujuuddaada
##Suxullada dhigtaan weeye!
##Sidashada awooddaasi
##Sahal io wax fudud maaha
##Qofba waa si garadkiisa.
##Heedhee Sahraay heedhe
##Badda iyo sulaaqeeda
##Iyo buurta saysaaban
##Onkodkiyo sawaxankiisa
##Salowgiyo jibaadkiisa
##Danabkiyo salsalihiisa
##Sarka dhabanka duufaanka
##Ha ka didin sawaxankooda
##Duni kuu sakhiran weeye
##Sayid baad u tahay caana
##Suubaali oo layli
##Ku sasabo aqoontaada
##Senge iyo ka dhigo doonni
##Sallo iyo ka dhigo oori
##Gabadh weeye caad saran
##Badi saayiraadeeda
##Iyo laab salaaxeeda
##Guro saadka guudkeeda
##Iyo sahayda uurkeeda
##Kordhi noole soorkeeda
##Iyo baahi saarkeeda
##Hubi nabad sugnaanteeda
##Iyo sabo negaanteeda
