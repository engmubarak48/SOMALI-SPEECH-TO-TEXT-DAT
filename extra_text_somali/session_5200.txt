##Hadba soo gadaal eeg ninkaad, gadato hiilkiisa
##Gol dalooladaaduu nin ogi, galagalaystaaye
##Aduun bayse kaa go'an yihiin, maalmahays guraye
##Godan baa la yeeshaa xadhkaha, haysku wada giijin
##Geyigiisa wiilkaan ahayn, gibilka mooyaane
##Gun-dhigiisu meel kaa fog buu, geed ku leeyahaye
##Si aad uga go'daba ruux ku neceb, gaarar kala yeesha
##Guushaada waa lala jiraa, gees ha ka ahaannin
##Godobtaada meelee intaan, gacantu kaa boobin
##Gacalnimada noolee intaan, gocasho kaa oodin
##Guddoonkaaga reeree markay, kula gudboonaato
##Gamaaddaada muunee haddaad, geeri huri weydo
##Guntashana xusuusnow waxaad, godolba soo joogtey
##Gurgurshaana haw raran nimaan, gudasho kuu doorin
##Garashana ogsoonow inay, xaaja badan goyso
##geeraarku waa sude hadduu, kuu ged-bixi-waayo
##Adba goor is weydii intuu, gabaygu kaa dhaafo.
##Cir gadoodey, dirir gaamur da'ay, galayax waalaystay,
##Onkodkoo gariirkii ka baxay , galowgu yaab yaabay,
##Guulaamo sawsaba kortiyo , dhibic garaaraysay,
##Guluuluco mareegeysey iyo, gabadhle miish-miishtay,
##Fad godladey, mahiigaan dhex galay, mayay ku soo gaadhey,
##Waqal gaaftey jarar soo gabradey , gebiyo soo ciiray,
##Gibil bururtay, gale foos burburay , galangal leexastay,
##Gurdan baxay, xareed-gala1-jabtiyo, godanno midaystay,
##Dadka oo intuu nabad gogladey, godob la'aan toosay,
##Qorraxdoo garayskiyo martii , gees isaga xoortay,
##Dayaxoo intuu gaadh ka degey, gacalo muunsooday,
##Tigaaddoo ganbada uunsatoo, shidatay geed-saaqa,
##Marka geela laantiisa dheer, gabantu soo reebto,
##Guryahoo haleelada sidkani,, gaabis ka fooftay
##Marka gorarka naasaha fatahay , goba'da deyn weydo
##Galabuu kulaylkii ka jabay, gubayey jeedaalka,
##Qorraxdoo gollaha kuulatood, gaari wacan mooddo,
##Gaaraabidhaankiyo markay, taranto goobaantu,
##Caweys ay gabdhuhu boodayaan, golaha saarreyda,
##Dayaxoo galshada meersadood, geesi ba'an mooddo,
##Xilligay gammaankiyo ifaan , quruxda gaarreydu,
##Dhulka oo galaaluhu simeen, gun iyo baarkiisa,
##Cosobkoo golxada fooraroo, laba gardhaalaystay,
##Qorraxdoo gelgelimaysatoo , goroddu laallaaddo,
##dayaxoo goyaal wada cas iyo, shaal galgala qaatay,
##gu'xasilay, gudgudayaal habsadey , adhaxda Gaaroodi,
##Marka awrku goojada ka simo, Gaasa-baya dhaartay
##Qorraxoo guduud lagu bokhroo, meel garba ah saaran
##Dayaxoo intuu garab la baxay, gooddi uga muuqda,
##Gararkiyo taraaraha madow, Kala geddoonkooda,
##Gabbal ururay, waa soo gurguray, labada worood dheh.
##Ged ninkii ogaadaba shillale, guuto loo wacaye
##Inta aan gar- waaqsaday intaan, garasho diidaayo
##Inta laygu gaad gaadayaa, iiga geed ba'ane
##Cishaday gabnowdiyo intay, gelinba heerjoogtey
##Girif-giriftu way igu badnayd, gu'iyo jiilaale
##Inaan gaabsho mooyiye cishana, tayda maan gabine
##Galka seefta kuma haysan jirin, maalin gulufeede
##Misna geeladay, gocoraday, iiga gaws kulule
##Goonbaartu eelkay dhigtaba, gaari baw xidhane
##Godobteedu waxay saarantahay, meelo aan geyine
##God markaan daboolaba far baa, laygu godayaaye
##Nin gefaaba lay tirinayaa, garasho waa yaabe
##Waxan ahay nin lagu saan gatoon, raadba soo geline
##Garraantayda qaar iyo, lag iyo, gaasas baa necebe
##Gabbashayda duul iyo badh iyo, goosan baan rabine
##Haddaan gaasho yeeshana dar bay, gawl la leedahaye
##Hadba waxaan ku guul seegayaa, lama garaystaane
##Garba-duub waxaan ugu xidhnahay, maan gurracaneede
##Inaan geenyo buubsaday haddii, guuxu welijoogo
##Gadaal baaba lay eegayaa, gool tirsaa jira'e.
##Ummadyahay dib uma guuri karo , gooshkan maanta ahe
##Gosha hooyo waa laga koraa, goodir kay tahaye
##Gashi baxana waa lagu dayaa, geed ka hadalkiiye
##Hadday gudubto yeedhaydu waa , sheeko ii gadane.
##Geyigaygu waa kow intuu, waajib ii galo'e
##Dhulka kale intaan gaadhi karo, waw gol leeyahaye
##Adduunyada go'doon kagamajiro, garangar loo yaalle
##Garaadkaygu waa dhaafsan yahay , xaajo goboleede
##Dareenkaygu gooddiga sibuu , ii gilgilayaaye
##Guhaad iyo canaan buu hiyigu, ii gab-leeyahaye
##Inta garasho ii meel la'dahay , tayda maan gudane
##Hadba waxan galiilyoonayaa, goobo lay tebaye
##Asaaggay wuxuu galo ayaan , anigu gooyaaye
##Anigiyo kuwii lagu goblamay, waa gudboonnahaye
##Qayrkay intuu guul suntaday, gooni iifarane
##Nin kastoo ganbadu saarantahay, dunida guudkeeda
##Gurmadkayga waw baahanyahay, ruux la gaasiraye
##Taydana ninkii igu guntadey, waw gar leeyahaye
##Marba gooha dhiillada halkii, igu galoollaata
##Karaankayga waan geyn intaan, geeri moogahay
##Waxa ina rag ii guulayaa , tiisa gaarka ahe
##Anna waxaan go'aansaday inaan, lay gaboodfaline.
##Garawshiiyo jeeraan ka helo, gaanka dunidayda
##Jeeraan galaa baxo arlada, gooddi iyo gooddi
##Jeeraan gufaacada ku tago, meelo geriyaada
##Gaaliyo Islaamkaba ilaa, taydu wada gaadho
##Barigiyo Galbeedkaba ilaa, laygu gacan qaado
##Gurey iyo Islow iyo Hurrow, gabaygu waa beene
##Godadleysan maayee tashiga, waan guddoonsadaye
##Waxba yaan indhaha laygu gubin, gaabsi ma aqaanne.
##Gudcur laga tallaabsaday ilays, baadi lagu goobtay,
##Gamas iishay, gaashaan burburay, gawrac laga maarmay,
##Dunidoo giblada iidsanoo, gacal walaalowdey
##Gudboonaanta xeerkeeda iyo, garasho nuurkeed dheh
##Gol Janno   Dib U laabo
##Wakhtigaa is gurayoo
##Hadba xaajo godadliyo
##Ged la soo baxaayoo
##Garashada damqaayoo
##Gudgudaa hillaaciyo
##Geydha iyo fooraha
##Xasan Ganey ladhkiisii
##Goljannaa ka dhalatoo
##Galabta iyo sheekada
##Gorgor iyo Hargeysiyo
##Geeskaannu joogntaa
##In dhoweyd guhaankii
##Gulcub buu dhalaayoo
##Gorgor iyo wax yaabliyo
##Tuke hilib gadaayiyo
##Xuunsho geel la joogtiyo
##Golli heeryo sidatiyo
##Rati gorod madow iyo
##Geesoole boqoriyo
##Saadaal gurracanoo
##Gurran waa la filayee
##Ninkii beesha soo galay
##Gonad dhigashadiisii
##Ri garbaa iskaga taag
##Marna saaryey gaaddada
##Mar gadhkeeda feedh feedh
##Afka godan ku kaakici
##Marna geesaheediyo
##Kaga weehaya goonyaha
##Marna caws u soo goo
##Marna sheemi gaarkeed
##Ka takooryey gacalkeed
##Gabankiyo haweenkii
##Iyo gurungurcoodii
##Gurxan iyo colaad iyo
##Guulguul u saar-saar
##Ku gadoodyey beeshii
##Habeenkiina gaadhkiyo
##Gaaf-meerka tarantari
##Warka lays galaa bixi
##Dabadeeto goobtii
##Gurmadkii isugu tegey
##Afka gacanta wada saar
##Mar la yidhi ridaa guul
##Gallad hoose wadatoo
##Cidi aanay garanayn
##Marna gacal xijaabtoo
##Gunno iyo xusuus iyo
##Laga gooyey samahoo
##Godka lagu illaawoo
##Isa-soo galluubtiyo
##Nin gargaar u dudayoo
##Gibil doorsan lagu sheeg
##Marna aayad gaaroo
##Xidid iyo gun dheeroo
##Rabbi soo guddoonshiyo
##Deg la yaab leh lagu sheeg
##Marna duni gablooshoo
##Isa soo guraysoo
##Socotoo gudbaysoo
##Guuraysa lagu sheeg
##Marna caashaq guunoo
##Goobaayey beeshoo
##Rida Garo jeclaadoo
##Guur-doon ah lagu sheeg
##Googaadu badatee
##Xasan Gareyna tiisii
##Biyo gebi ka soo degey
##Dalka ay ku jeedaan
##Gurdankooda sii raac
