##Damacbaa hogaanka u qabtoo door labaad raraye
##Daar iyo markii ay dhisteen aqalo daah wayn leh
##Markab aan dagayn iyo markii doonyo lagu dhoofay
##Sabarayn dabaashiyo markii qalab lasii daayay
##Nin waliba markuu daadsadee kibir la daanshooday
##Yaa niman dalxiis ugu keceen meel dusheena ahe
##Sawaariikh dilaantiyo rag baa guudka loo diraye
##Duhur kaliya bay sii socdeen daala may arage
##Dayaxay habeenkoo badh tagay degel fadhiisteen
##Maantana dhulkii sii durugsan baa dirirka muuqdaane
##Dabagaabahaa lagu socdaa awrka doobta lehe
##Daalaa-dhac adigoo ahoo cudur ka soo doogey
##Nin tunkiisa daawaday hadduu kuu dardaar weriyo
##Libta looma daayee ushaa lagu dillaacshaaye
##Innagiyo nin dahab sheegtayoo qubaya Doollaarka
##In dagaalku labadeenna yahay dib u xusuusnaada
##Afartaa daleeyaye waxaan dib ugu soo laabtay
##Toban igadigniinaan ninkii dagan ogeysiine
##Ninka caawa loo dadab dhigow maqal dabuubtayda
##Diktoorkaan u maahmaahayow hadalku yuu duulin
##Dibnaheeda waxa dhaafayee gelaya daankeeda
##Yey qodoni eexaysataa dux u taqaannaaye
##Ma og tahay ninkii doora baa hadalku deeqaaye
##Ma og tahay sursuur daahan baa dabinku yaalaaye
##Ma og tahay dalluun baa ka qodan doox hortaada ahe
##Ma og tahay xadhkaa dadsan aan lana dareemeyne
##Ma og tahay inaad door heshaan lagula doonayne
##Ma og tahay tag kula doodayoo kuu dan laa jire'e
##Ma og tahay shisheeyuhu nin dagan waa kuwii dila'e
##Ma og tahay digtoonaan la'aan dacar inaan leeftay?
##Diga-rogadka maanta ah gacmuhu ways dugsanayaane
##Dawgaad banaysaa ka kale deylo soo marine
##Degelkaad furtaa baa ka kale deyr u soo jariye
##Dabka aad shiddaa baa kale saari dogob weyne
##Wadaantaad dar keentaa ka kale laaska soo dariye
##Dagaalkaad gashaabaa ka kale duub u soo xidhane
##Derejada laguu dhiibey iyo guusha kugu deyran
##Ma og tahay dallaallimada waa kugu deyeynaaye
##Caleemaha ninkii daadiyow dan iyo xeeshaada
##Ma og tahay nin daastow inaad dib ugu aayeyso
##Afartaa daleeyaye waxaan dib ugu soo laabtay
##Toban uu dalkii sheegtayuu daw u leeyahaye
##Ninka caawa loo dadab dhigay maqal dabuubtayda
##Diktoorkaan u maahmaahayow hadalku yuu duulin
##Wuxu yidhi badh baa dibad ku maqan degelladaydiiye
##Cadaawuhu haddaan dooh la odhan dib uma laabmaane
##Shisheeyuhu dux buu iga heloo laygu soo durugye
##Dahab iyo batrool aan dhalaa daaha loo furaye
##Derrimaha madheedhka leh halkuu daaqi jirey geelu
##Doogaygu meeshuu ku yiil waa la duudsiyaye
##Nacabkay wuxuu weli degaa Doollo iyo Hawde
##N.F.D ninkii doonayow daabcad loo tumaye
##Obokh dawyadii laga xidhyoo deyrka lagu gooey
##Sidii geesigii looga diley waa dumaal weliye
##Hadalka laguma dale waxaan idin dareensiiyey
##Ban daleela, degel qaawan iyo ooda kala daadsan
##Guri aan duggaal iyo gabbood daahna lagu reebin
##Guri aan dulsaar iyo lahayn dadabta loo xeero
##Oo aan darrooraha cirkiyo daadka celinaynin
##Guri uu shisheeyuhu degoo daaqi ka idlaystay
##Guri looga sii daray markuu dawladnimo qaatay
##Guri daallin iyo weerar iyo dulin abaareeyey
##Guri ay dabayluhu galaan amase duufaanku
##Maska duula haaway derderan dagan ma dhaafaaka
##Dawac iyo dhurwaa iyo shabeel daacuflaha aarka
##Guri aan dad-qaad iyo orgobe bahalku deynaynin
##Guri duugmay oo aasmayuu daacay udubkiisu
##Guri debed iyo bannaan dhul dheer lagaga soo duuley
##Guri hoosta doofaar qotoo diinku ku caweeyey
##Guri Eebbahay daba qabtiyo doorka iyo xooggu
##Adna aad Diktoorkiisa tahay waxa daweynaaya
##Idinkaa Diblooma u sitee dib uga faallooda
##Afartaa daleeyaye waxaan dib ugu soo laabtay
##Toban uu dadweynuhu I yidhi duqayda gaadhsiiye
##Ninka caawa loo dadab dhigaw maqal dabuubtayda
##Diktoorkaan u maahmaahayow hadalku yuu duulin
##Rag baa weli dushaa laga rartaa sida dameeraaye
##Daandaansi joogta ah ragbaa loogu daw galaye
##Dibindaabyo niman baa ku lumay debec la'aaneede
##Dacwaddooda niman baa dhegaa laga dabooshaaye
##Dayaxaba rag baan arag siday dab uga baydheene
##Degelkooda niman baanu helin dirirka hooraaye
##Duunyaba rag baan lagu ogeyn xoolo daaq taga'e
##Dambarkeeda niman baa ka qaday dihina Maandeeqe
##Niman baa dalluun lagu ridoo daaha loo rogaye
##Niman baa sidii awr dib jirey bahalo dooxeene
##Niman baa halkii lagu deldeley daawasho u yaalle
##Gumaystuhu dirkaa kula dhashy laba-dibleeyeene
##Labadaadi daan iyo afkii daadku kala qaadye
##Toban doora, toban daacadoo wada dedaaleysa
##Iyo toban dannaa guud jiroo dayrshey noloshooda
##Iyo toban dadweyna wax ka jira dacawga soo duulla
##Iyo toban billaawaha wax dila daabka wada haysta
##Iyo toban diyaarado watoo ina dul-meeraaya
##Iyo toban sinnaan doonayoo xeerka daba jooga
##Iyo toban sabool daadahshoo midigta deeqsiiya
##Toban dudaya, toban uurka daba toban kaloo doorsan
##Toban didaya, toban duuf-cunoo nacab la daaweysta
##Toban dabata, toban toban duur-xuloo garab ku daaqaaya
##Dushaa toban ka wada fiicannoo duunka milil jiifo
##Iyo toban da'dii soo kacdaba dubata beerkooda
##Dadqal iyo abees iyo orgobe diir wax xaganaysa
##Iyo toban dibnaha leefayoo damacu heeryeystey
##Dib u socod dillaal tuuga iyo daallin iyo gaade
##Toban daallan, toban daahan iyo toban kaloo duuban
##Diif iyo xanuun toban qaboo duumo wada hayso
##Mid dakaansan, mid dayeysan iyo toban deddoonaaya
##Toban dalab leh, toban loo dawero toban daleel jooga
##Toban daasadaa wada sitoo xagal ka daacaysa
##Toban daadsan, dibada mid jira toban dabayl raacay
##Toban xoolo daba joogta oo doogsin cararaysa
##Intaasoo is wada doonatoo ul iyo diirkeeda
##Intaasoo gudmaha daabatoo degelka soo oodda
##Intaasoo danaa guud jirtoo daawo wada qaata
##Intaasoo fadhiga deysa oo wada dedaaleysa
##Intaasoo ladnaan wada degtoo daacadda ogaata
##Intaasoo daryeel wada heshoo gaajo dabar goysa
##Intaasoo dagnaan loogu iman ama digtoonaata
##Intaasoo is daba taaganoo cadow la doodaysnin
##Intaasoo dagaal wada gashoo dab iyo baaruud leh
##Taasaa la wada doonayaa dan uga faallooda!
##Afartaa daleeyaye waxaan dib ugu soo laabtay
##Toban uu Darwiikhkii I yidhi duqayda gaadhsiiye
##Ninka caawa loo dadab dhigow maqal dabuubtayda
##Diktoorkaan u maahmaahayow hadalku yuu duullin.
##Wuxuu yidhi darwiishkii Taleex barasho waa doore
##Dagaalkaan abaabuley ragii duubka wada qaaday
##Daaraawiishta nimankii la baxay waxan u sii daayey
##Daliilkii illaah iyo waxaan diinta ugu dhaarshey
##Xeer laba dibleeyiyo waxaan daawo ugu yeeley
##Waxaan daabcad iyo soodh af badan ugu durduuraayey
##Haddii duullan loo baxo waxaan ula dardaarmaayey
##Kolka ay dareeraan waxaan duco u taaraayey
##Waxaan duhur illaahay baryee tiriyey deeqdiisa
##Waxaan Daayimow idhi habeen doqonta oo jiifta
##Darfooley la ii dhigay waxaan gees iga duubay
##Dug madow waxaan keli ahaan umal la dooyaystay
##Dibnahayga waxaan ciil saq-dhexe foolasha u daayey
##Dawankaygu qaylada wuxuu gelinna deyn waayey
##Dood iyo heshiis iyo waxaan nabad u diidaayey
##Waxaan duubi weynow sengaha ugu duulaalayey
##Dirkii Xiin-Finiin iyo waxaan seef isula doontay
##Dabkaan shiday, waxaan gaal cad diley dabatadaan laayey
##Dabayl ii cad goysiyo waxaan kiciyey duufaano
##Danab iyo hillaac iyo waxaan weedh is daba joojey
##Dillaalkiyo gumaystaha waxaan gooyey dabarkooda
##Dulmadoobe iyo Cayn waxaan dhiigga ugu daadshey
##Nolol dalab leh oo jaban waxaan geeri uga doortay
##Gobanimo daryeel baan lahaa dawladnimo taage
##Doorkiyo barbaartaan lahaa dawliska u dhiibe
##Deegaanta Hawd baan lahaa goray ha daajeene
##Maatada ha deeqdaan lahaa sidigta Doolaabe
##Dadkii dhaxal la'aa baan lahaa doogga haw hadho'e
##Shanta kala dab raacdaan lahaa degel ha ooteene
##Dakharada bogsii baan lahaa doogta kugu taalle
##Ha yeeshee sidaan damacsanaa Daayin odhan waaye
##Dagaallamaye daad xoog leh iyo daafi bay ridaye
##Halkii laygu duugiyo anoo jiifa duni hoose
##Ayuun baa daboolkii sanqadho iga dul qaadeene
##Calankoo deldelan baa habeen daaha lay furaye
##Danwadaag heshiis iyo israac darammal yeedhaya
##Laba deristayoo guul heshoo dawladnimo qaatay
##Dadkiiyoo xornimo iidayaa daawo lay yidhiye
##Dawaad iyo waraaq baan ka helay meel docdayda ahe
##Hambalyada intaan deexday baan taarar soo diraye
##Dibnahoo qoslaayaan gam'oon seexday dabadeede
##Gabbal dumey habeenkoo dam yidhi aan dayaxu joogin
##Dad bakhtiyey kul iyo dayro-dhaaf diqim wax laynaysa
##Dibindaabyo xeer dabar go'oo doorashiyo beena
##Dumar iyo caruur ooyayoo dugeydu yeedheyso
##Xaq daguugmey daa'imo la dhacay dunida oo qiiqday
##Gobannimo daryeel iyo xil iyo daacadnimo weydey
##Dan hallawday guri daad watiyo dawladnimo qaawan
##Calankoo ushii diidayoo daabku celin waayey
##Fin dillaacay doog soo kacdoo arimi soo daacdey
##Ayuun baa dareenkii labaad daaha lay furaye
##Intaasoo darxumo oo dhacdaa daawo lay yidhiye
##Dibin daabyo uurxumo waxaan dugul madoobaado
##Ilmadaydu waxay yaab da'doon ciil isaga duugo
##Garab daar maruun baa carshiga layga soo degaye
##Maruun baa xabaaliii dednaa wada dayaameene
##Dhaaxaan deddiyo taah kacoon soo dingiigsadaye
##Dorraad tawradii dhalatay baa daaha lay furaye
##Allaylehe durbaanki la tumay waan ku diirsadaye
