##Dhiilladaydu waa taas
##Hadal iyo dhammaantii
##Bal aan dhaarsho heestee
##Waxay dhaabadii tahay
##Marka dhamac la huriyee
##Dhuxul iyo dab ololee
##Dhirta nooli gubataa
##Gari dhaaya furataa
##Dhafoor taabashada qaar
##Ha is dhigan nin diidow
##Ha u dhuran waraabii
##Laftuu dhuuxay eersaday
##Adoo dhiibey hayntaa
##Dhaxdin iyo dalkii huray
##Adigoo dhashaadii
##Dhawaqiyo codkoodii
##Ku dhaqaajin waayeen
##Yaan ninkii ku dhaxal tiray
##Adoo caara dhuubtiyo
##Dhulka nabarku kaa yaal
##Dhaxan kaaga daba iman
##Dhillistiisa kugu dilin
##Yaan lagaaga soo dhicin
##Dhinacaan is bixin Karin
##Dhacadiid iska ogow
##Dhagartana is weheshada
##Hayska dhiman sidii neef
##Horta dhiig ku faraxalo
##Dhudhun kaa hor jeedaa
##Ku dhirbaaxi maayee
##Dhumucdaadu waar hooy
##Dhumucdaadu yay hooy
##Dharab-roorka kugu jebin
##Inantaada dhege culus
##Dhiidhiibso kula tali
##Gacan baa wax dhalisee
##Ha dhur sugin ayaamaha
##Hana dhawrin maalmaha
##Dheeshu xeego maahee
##Waa dhabiiltan gobanimo
##Dhidar fule gashaantida
##Boqorkiyo dhaclaa xidhan
##Yaanu kaaga dheerayn
##Baadi dhiilka buuxsamey
##Dhici guusha maganta ah
##Nidarkiina dhaqan geli
##Jacayl Dhiig   Dib U laabo
##Jacayl dhiig ma lagu qoray
##Weli dhuux ma loo shubay
##Qofna saanta dhabarkiyo
##Ma u dheegey feedhaha
##Dhabanada cad laga jaray
##Hadalkii ma lagu dhigay
##Xinjir aan is dhalan rogin
##Midabkeedu dhiin yahay
##Laga dhuray halbowlaha
##Weli dhiil ma lagu shubay
##Laba mays dhansiiyeen
##Sida dhayda xoolaha
##Dhag dhag maw wadaageen
##Weli laba is dhaarsaday
##Beryo dhacan nasiib iyo
##Dhul ku kala cillaalaa
##Subax dharabku kowsadey
##Dhedaduna cuddoon tahay
##Cidla aan dhir mooyee
##Wax dhaqaaqayaa jirin
##Jabaq maysku dhaadeen.
##Kulankii dhabta ahaa
##Riyo dhiifi keentiyo
##Dhalanteed ma moodeen
##Sida ay dhadhabayaan
##Dhawr jeer ma seleleen
##Af dhabaan dhab jamashada
##Ma ka dhoofay hadalkiii
##Bal dhaqaaq na kay tahay
##Dhihidii ma waayeen
##Ma ka dhabaqday xaajadu
##Ilma dhalatay xiisuhu
##Sida dhibic ma hiigaan
##Ma ka qubatay dhaayaha
##Ma ku qoyey dharkoodii
##Naxariis ma dhidideen
##Iyagoo dhanqalankii
##Dheel dheelli mooyee
##Dhegna aanay kaga jirin
##Kolba erey dhex roorkiyo
##Dhumucdii ka maqantahay
##Dhitinaaye keligii
##Ka dib tooban dharaarood
##Carrabkiyo dhanxanagii
##Dhirindhirid ma ku heleen
##Laba guul u dhalatoo
##Isu dhiganta weeyee
##Dabadeed dhabeeshii
##Hanadkii ku dheeraa
##Dhudi mays bariidsheen
##Dhubbad qaadka sheekada
##Qofba dhagarta caashaqa
##Wixii dhaaxo soo maray
##Ma dhex galay kalkiisii
##Ma akhriyey dhambaalkii
##Warka maysu dhiibeen.
##Kalgacayl dhito ahaa
##Dhamac iyo dab huriyeen
##Dhuxuliyo ladh soo kacay
##Hadba dhoon ma buuxsheen
##Kolba dhacan ma jiideen
##Dhacdadiyo u jeedada
##Qofba dhaadashada guud
##Qofka kale dhankiisii
##Inaan looga soo dhicin
##Ma ku dhaabadeeyeen
##Sannad mays dhegeysteen
##Ma dhalaalay waagii
##Dhag ma tidhi cadceedii
##Intay soo dhaqaaqeen
##Iyagoon ka dheeraan
##Dhaqankiyo xishoodkii
##Dhaymana u jeel qaba
##Iyadoo dhexdoodii
##Dhulka suxul banana yahay
##Dhibta maysla taageen
##Wax intaa ka sii dhow
##Ma ku dhiiran waayeen
##Dhayal laysu taabtiyo
##Dhallinyaro habkeedii
##Ma ka dhega adaygeen
##Dhadhansiga miliilica
##Isha mayska dhawreen
##Dhabbaday is taageen
##Qofba dhaabaddiisii
##Sara joog dhankiisii
##Kun habeen ma dherernaa
##Dhudhummada aboorkii
##Dhulka hoose kaga baxay
##Dhilashada jidhkoodii
##Ma dhanbalay sartii guud
##Ma dhammeeyey hilibkii
##Xidididada ma dhaawacay
##Ma u dhaafay seedaha
##Lafta hoose maw dhacay
##Dhiilluu ku geliyaa
##Ama waad dhalliishaa
##Dhagartiyo wedkaagee
##Dhimashada kal iyo laab
##Ma ku soo dhaweeyeen
##Dhoollaha ma ka qosleen
##Ubax dheelka subaxdii
##Naxariis ku dhaashtoo
##Afka dhiin cas mariyoo
##Dhaddigiyo labkisii
##Laba dhude isugu maran
##Ma is dhaafsadeenoo
##Dhaxal maysu siiyeen
##Dhuuni kawlka caashaqa
##Maysu sii dhadhamiyeen
##Ereygii dhinaa hadal
##Dhegta maysu saareen
##Dhafan dhaaf aboorkii
##Ma dhufsaday cammuudii
##Ma u qaatay dhoobada
##Dhab-dhabkiyo kabkabidii
##Labadaba ma dhalan rogey
##Dhismo kale ma soo baxay
##Ma ka dhigay wax yaabliyo
##Dudun dherer ku caanoo
##Dhumuc iyo laxaad weyn
##Dhalan dhoolka maantii
##Dadku dhacarta jiilaal
##Ma dhasaday dharaartii
##Ma ka dheelmay galabtii
##Iyadoon la dhaadayn
##Sheekada dhabteediyo
##Dhabar weyntan hooska leh
##In dhexdeeda laba ruux
##Runta kaga dhur sugayaan
