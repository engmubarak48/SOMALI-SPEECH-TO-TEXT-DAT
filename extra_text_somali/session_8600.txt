##Hadday dhooftay nabaddii
##Cirka looga xero dhigay
##Dhoonbir maan ku soo rogo
##Hadday ceel dhexdiis taal
##Dhiigba maan ku soo guro
##Dhambaalkaasi waa baaq
##Dhawaaq weeye joogta ah
##Dhahay oo haddana dhahay
##Dhigay oo haddana dhigay
##Hadba dhinac ka soo diray
##Hadba midab u dhalan rogey
##Nin dhegaystey fara badan
##Ninse dhuuxay sheekada
##Wax ka dheegtey mooyaan
##Anna dhaawac igu gaadh
##Dhimashiyo hed mooyee
##Suugaanta dhacanta leh
##Dhibba haygu noqotee
##Inaan dhaafo lama sugo
##Ma intaan dhitinayee
##Arrintayda dhilayee
##Dhebigeeda qorayaa
##Bahalkii dhabbacan jirey
##Iga galay dhufayskii
##Dhayalsigu lur weeyee
##Ma dhabbiibyey nabarkaan
##Dusha sare ka dhayi jiray
##Dhulka iyo dadkiisii
##Intay dhiillo saarayd
##Toban iyo ma dhawr baa
##Dhaqaaq joogsigaygii
##Sannad kale dib may dhigay
##Intaan hawlo kala dhiman
##Dhirin-dhiris ku foognaa
##Maygu dhalatay Jiitami
##Dhaylo dubato caawana
##Ma ku iiddey dheel-dheel !!!
##Goobtu dhaygag badanaa
##Meydna waa dhex-yaallaa
##Dhiigna waa qulqulayaa
##Dhabataala cunayaa
##Dhamac baa la tuban yahay
##Dheella waa la tumayaa
##Ma bishii dhabcaalkiyo
##Dhaar jiidhka fuleyga ah
##Dharaar-maalka tuugga ah
##Nin gumeysi dhaansado
##Taladii u dhiibtaa? !!
##Ma bishii ma dheregtada
##Iyo dhaysa weyntii
##Gobanimada dhaawacay
##Nimaan dheefta mooyee
##Dhiska qaran ku hawshoon
##Dheeraadka siisaa
##Ma bishaan dhoweystee
##Dhololee ku dhololee
##Dhawraayey sebenkee
##Sugey dhalashadeedee
##Dhiciddeeda raadshaa
##Ma bishaan ku dhaatee
##Dhidibkeeda taagee
##Dhismaheeda ficilkiyo
##Dhudhunkiyo laxaadkiyo
##Ku dhabeeyey kaarkee
##Dhoobadeeda ciidda ah
##Dheecaanka seeddiyo
##Ku waraabshey dhididkee
##Dhaxan igu bannaysaa
##Ma bishaan u dhacartee
##U kal tiriyey dhaaxee
##Dhiilkeeda tolayee
##Ceeryaamo dhacantiyo
##Dhedo lagu hungoobiyo
##Dhalanteedka beenta ah
##Dhibicdeedu noqotee
##Dhicisee is nuugtee
##Waxba dhiiqi weydaa
##Ma bishii dhallaankiyo
##Dhallinyariyo waayeel
##Dhaddig iyo lab labadaba
##Dhammidood qalqalatee
##Waxba dhaafi weydaaa
##Ma bishii dhaqaaliyo
##Dhaqankii burburisee
##Isku dhuuqday labdaa
##Ma bishii dhadhamadiyo
##Dhafan-dhaafka hogoshiyo
##Wax la mariyo dhuuntiyo
##Qaran lagu dhillaystiyo
##Dharabbada u xilatee
##Dhulka lacag ku gadatee
##Dhirta wada arradisee
##Dalku dhaxal wareegaa
##Ma bishii la dhuuntee
##Sida eeri dhabankii
##Dhabbadiyo jidaashiyo
##Lagu jiitay dhoofkee
##Dalka laga dhuyaalaa
##Ma bishii dhanqalankiyo
##Dhawa-welanka hooggiyo
##Xabbad dheelli socotiyo
##Qabri laysku dhacanshiyo
##Xabsi lagu dhabriiriyo
##Dhaca iyo colaaddiyo
##Dhagartiyo shirqoolkiyo
##Dhimashada jideysaa
##Ma bishii laf dhabarkiyo
##Afarteeda kala dhigan
##Udubkiyo dhigtiisii
##Dhoomihii is celin jirey
##Dhaayihii is tebi jirey
##Gacal wada dhaqnaan jirey
##Hilbihii is wada dhalay
##Dab dhexdooda gelisee
##Dadku kala dhaqaaqaa
##Dhugucdada xajiinta leh
##Waxa loo dhab dhabayaa
##Toddobaatan iyo dhowr
##Ama boqol dharaarood
##Ama tiro wax sii dheer
##Nafta loogu dhibayaa
##Dadka loogu dhacayaa
##Dhaxan loogu joogaa
##Dhafar iyo hurdo la'aan
##Dibad loogu dhaxayaa
##Dalka oo dhan nuurkiyo
##Dharka loogu xidhayaa
##Dhaanto loogu tumayaa
##Dhaldhalaalka beenta ah
##Ayaan dhuux ka hoosayn
##Dheeha muuqa guudkaa
##Nuxur looga dhigayaa
##Hadii ay dhabeel tahay
##Dadka lihi ku dhaataan
##Wuxuu dheefa lagu qabo
##Dhag dhag iyo durbaan iyo
##Dharba looma baahdeen
##Ninka dhacanta jiitow
##Dharka ceebta qariyaa
##Hadal iyo dheh maahee
##Dhaqan suubban weeyaan
##Dhimashadu xabaashiyo
##Kafan laba dhudoodiyo
##Rubaddoo ku dhaaftiyo
##Iil dhexdiisa maahee
##Dhilashada jidhkaagiyo
##Sharafkoo dhantaalmiyo
##Dheg xumaanta weeyaan
##Haddaad dhuuxday bawdyaha
##Miyaa dhawrsi kuu hadhay
##Ma xanuun la dhaadoo
##Lala dheellintaa maqan
##Dhib waxaanku marinlaa
##Adigaa dhammaystee
##Haddii dhoof ku soo galo
##Adigaan is dhalan rogin
##Ama dhuuman saas yeel
##Haddii mawdku kugu dhego
##Dhabaqsigu ku sii hodo
##Dhamme kuugu soo galo
##Dhakhso iyo si kedisa ah
##Isha oo ku dhugatoo
##Ku dhalliisha mooyee
##Dhoonbirkaygu kuma geyo
##Nabar geesi kaa dheer
##Birsol kaa dharaarow
##Kuma darin dhallaankiyo
##Dhasha oo ku ximisoo
##Dheesha maarrarowga ah
##Kugu jiidha dhoohnaan
##Iyo dhoobo digasha ah
##Dhinbilaha I shidayaa
##Dhiciddaada maahee
##Dhulluxaad abuurtiyo
##Dhidhkaad reebtay baa badan
